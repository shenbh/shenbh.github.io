<!DOCTYPE html>



  


<html class="theme-next gemini use-motion" lang="zh-CN">
<head>
  <meta charset="UTF-8"/>
<meta http-equiv="X-UA-Compatible" content="IE=edge" />
<meta name="viewport" content="width=device-width, initial-scale=1, maximum-scale=1"/>
<meta name="theme-color" content="#222">









<meta http-equiv="Cache-Control" content="no-transform" />
<meta http-equiv="Cache-Control" content="no-siteapp" />
















  
  
  <link href="/lib/fancybox/source/jquery.fancybox.css?v=2.1.5" rel="stylesheet" type="text/css" />







<link href="/lib/font-awesome/css/font-awesome.min.css?v=4.6.2" rel="stylesheet" type="text/css" />

<link href="/css/main.css?v=5.1.4" rel="stylesheet" type="text/css" />


  <link rel="apple-touch-icon" sizes="180x180" href="/images/apple-touch-icon-next.png?v=5.1.4">


  <link rel="icon" type="image/png" sizes="32x32" href="/images/favicon-32x32-next.png?v=5.1.4">


  <link rel="icon" type="image/png" sizes="16x16" href="/images/favicon-16x16-next.png?v=5.1.4">


  <link rel="mask-icon" href="/images/logo.svg?v=5.1.4" color="#222">





  <meta name="keywords" content="书籍,private,佛经," />










<meta name="description" content="大方广佛华严经卷第四十十定品第二十七之一尔时，世尊在摩竭提国阿兰若法菩提场中始成正觉，于普光明殿入刹那际诸佛三昧，以一切智自神通力现如来身，清净无碍，无所依止，无有攀缘，住奢摩他最极寂静，具大威德无所染著，能令见者悉得开悟，随宜出兴不失于时，恒住一相所谓无相。与十佛刹微尘数菩萨摩诃萨俱，靡不皆入灌顶之位，具菩萨行，等于法界无量无边，获诸菩萨普见三昧，大悲安隐一切众生，神通自在，同于如来智慧深入，演">
<meta property="og:type" content="article">
<meta property="og:title" content="佛·《华严经》(2)">
<meta property="og:url" content="http://shenbh.github.io/posts/3f025b36/index.html">
<meta property="og:site_name" content="AB">
<meta property="og:description" content="大方广佛华严经卷第四十十定品第二十七之一尔时，世尊在摩竭提国阿兰若法菩提场中始成正觉，于普光明殿入刹那际诸佛三昧，以一切智自神通力现如来身，清净无碍，无所依止，无有攀缘，住奢摩他最极寂静，具大威德无所染著，能令见者悉得开悟，随宜出兴不失于时，恒住一相所谓无相。与十佛刹微尘数菩萨摩诃萨俱，靡不皆入灌顶之位，具菩萨行，等于法界无量无边，获诸菩萨普见三昧，大悲安隐一切众生，神通自在，同于如来智慧深入，演">
<meta property="og:locale" content="zh_CN">
<meta property="article:published_time" content="2021-07-12T03:22:10.000Z">
<meta property="article:modified_time" content="2023-12-25T07:46:27.417Z">
<meta property="article:author" content="阿炳">
<meta property="article:tag" content="书籍">
<meta property="article:tag" content="private">
<meta property="article:tag" content="佛经">
<meta name="twitter:card" content="summary">



<script type="text/javascript" id="hexo.configurations">
  var NexT = window.NexT || {};
  var CONFIG = {
    root: '',
    scheme: 'Gemini',
    version: '5.1.4',
    sidebar: {"position":"left","display":"always","offset":12,"b2t":true,"scrollpercent":true,"onmobile":false},
    fancybox: true,
    tabs: true,
    motion: {"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},
    duoshuo: {
      userId: '0',
      author: 'Author'
    },
    algolia: {
      applicationID: '',
      apiKey: '',
      indexName: '',
      hits: {"per_page":10},
      labels: {"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}
    }
  };
</script>



  <link rel="canonical" href="http://shenbh.github.io/posts/3f025b36/"/>





  <title>佛·《华严经》(2) | AB</title><meta name="robots" content="noindex">
  








<meta name="generator" content="Hexo 6.1.0"></head>

<body itemscope itemtype="http://schema.org/WebPage" lang="zh-CN">

  
  
    
  

  <div class="container sidebar-position-left page-post-detail">
    <div class="headband"></div>

    <header id="header" class="header" itemscope itemtype="http://schema.org/WPHeader">
      <div class="header-inner"><div class="site-brand-wrapper">
  <div class="site-meta ">
    

    <div class="custom-logo-site-title">
      <a href="/"  class="brand" rel="start">
        <span class="logo-line-before"><i></i></span>
        <span class="site-title">AB</span>
        <span class="logo-line-after"><i></i></span>
      </a>
    </div>
      
        <p class="site-subtitle">Just do IT Now.</p>
      
  </div>

  <div class="site-nav-toggle">
    <button>
      <span class="btn-bar"></span>
      <span class="btn-bar"></span>
      <span class="btn-bar"></span>
    </button>
  </div>
</div>

<nav class="site-nav">
  

  
    <ul id="menu" class="menu">
      
        
        <li class="menu-item menu-item-home">
          <a href="/" rel="section">
            
              <i class="menu-item-icon fa fa-fw fa-home"></i> <br />
            
            Home
          </a>
        </li>
      
        
        <li class="menu-item menu-item-tags">
          <a href="/tags/" rel="section">
            
              <i class="menu-item-icon fa fa-fw fa-tags"></i> <br />
            
            Tags
          </a>
        </li>
      
        
        <li class="menu-item menu-item-categories">
          <a href="/categories/" rel="section">
            
              <i class="menu-item-icon fa fa-fw fa-th"></i> <br />
            
            Categories
          </a>
        </li>
      
        
        <li class="menu-item menu-item-archives">
          <a href="/archives/" rel="section">
            
              <i class="menu-item-icon fa fa-fw fa-archive"></i> <br />
            
            Archives
          </a>
        </li>
      

      
        <li class="menu-item menu-item-search">
          
            <a href="javascript:;" class="popup-trigger">
          
            
              <i class="menu-item-icon fa fa-search fa-fw"></i> <br />
            
            Search
          </a>
        </li>
      
    </ul>
  

  
    <div class="site-search">
      
  <div class="popup search-popup local-search-popup">
  <div class="local-search-header clearfix">
    <span class="search-icon">
      <i class="fa fa-search"></i>
    </span>
    <span class="popup-btn-close">
      <i class="fa fa-times-circle"></i>
    </span>
    <div class="local-search-input-wrapper">
      <input autocomplete="off"
             placeholder="Searching..." spellcheck="false"
             type="text" id="local-search-input">
    </div>
  </div>
  <div id="local-search-result"></div>
</div>



    </div>
  
</nav>



 </div>
    </header>

    <main id="main" class="main">
      <div class="main-inner">
        <div class="content-wrap">
          <div id="content" class="content">
            

  <div id="posts" class="posts-expand">
    

  

  
  
  

  <article class="post post-type-normal" itemscope itemtype="http://schema.org/Article">
  
  
  
  <div class="post-block">
    <link itemprop="mainEntityOfPage" href="http://shenbh.github.io/posts/3f025b36/">

    <span hidden itemprop="author" itemscope itemtype="http://schema.org/Person">
      <meta itemprop="name" content="">
      <meta itemprop="description" content="">
      <meta itemprop="image" content="/images/avatar.jpg">
    </span>

    <span hidden itemprop="publisher" itemscope itemtype="http://schema.org/Organization">
      <meta itemprop="name" content="AB">
    </span>

    
      <header class="post-header">

        
        
          <h1 class="post-title" itemprop="name headline">佛·《华严经》(2)</h1>
        

        <div class="post-meta">
          <span class="post-time">
            
              <span class="post-meta-item-icon">
                <i class="fa fa-calendar-o"></i>
              </span>
              
                <span class="post-meta-item-text">Posted on</span>
              
              <time title="Post created" itemprop="dateCreated datePublished" datetime="2021-07-12T11:22:10+08:00">
                2021-07-12
              </time>
            

            

            
          </span>

          
            <span class="post-category" >
            
              <span class="post-meta-divider">|</span>
            
              <span class="post-meta-item-icon">
                <i class="fa fa-folder-o"></i>
              </span>
              
                <span class="post-meta-item-text">In</span>
              
              
                <span itemprop="about" itemscope itemtype="http://schema.org/Thing">
                  <a href="/categories/%E5%85%B8%E8%97%8F/" itemprop="url" rel="index">
                    <span itemprop="name">典藏</span>
                  </a>
                </span>

                
                
              
            </span>
          

          
            
          

          
          

          

          

          

        </div>
      </header>
    

    
    
    
    <div class="post-body" itemprop="articleBody">

      
      

      
        <h2 id="大方广佛华严经卷第四十"><a href="#大方广佛华严经卷第四十" class="headerlink" title="大方广佛华严经卷第四十"></a>大方广佛华严经卷第四十</h2><h3 id="十定品第二十七之一"><a href="#十定品第二十七之一" class="headerlink" title="十定品第二十七之一"></a>十定品第二十七之一</h3><p>尔时，世尊在摩竭提国阿兰若法菩提场中始成正觉，于普光明殿入刹那际诸佛三昧，以一切智自神通力现如来身，清净无碍，无所依止，无有攀缘，住奢摩他最极寂静，具大威德无所染著，能令见者悉得开悟，随宜出兴不失于时，恒住一相所谓无相。与十佛刹微尘数菩萨摩诃萨俱，靡不皆入灌顶之位，具菩萨行，等于法界无量无边，获诸菩萨普见三昧，大悲安隐一切众生，神通自在，同于如来智慧深入，演真实义，具一切智，降伏众魔，虽入世间心恒寂静，住于菩萨无住解脱。其名曰：金刚慧菩萨、无等慧菩萨、义语慧菩萨、最胜慧菩萨、常舍慧菩萨、那伽慧菩萨、成就慧菩萨、调顺慧菩萨、大力慧菩萨、难思慧菩萨、无碍慧菩萨、增上慧菩萨、普供慧菩萨、如理慧菩萨、善巧慧菩萨、法自在慧菩萨、法慧菩萨、寂静慧菩萨、虚空慧菩萨、一相慧菩萨、善慧菩萨、如幻慧菩萨、广大慧菩萨、势力慧菩萨、世间慧菩萨、佛地慧菩萨、真实慧菩萨、尊胜慧菩萨、智光慧菩萨、无边慧菩萨、念庄严菩萨、达空际菩萨、性庄严菩萨、甚深境菩萨、善解处非处菩萨、大光明菩萨、常光明菩萨、了佛种菩萨、心王菩萨、一行菩萨、常现神通菩萨、智慧芽菩萨、功德处菩萨、法灯菩萨、照世菩萨、持世菩萨、最安隐菩萨、最上菩萨、无上菩萨、无比菩萨、超伦菩萨、无碍行菩萨、光明焰菩萨、月光菩萨、一尘菩萨、坚固行菩萨、霔法雨菩萨、最胜幢菩萨、普庄严菩萨、智眼菩萨、法眼菩萨、慧云菩萨、总持王菩萨、无住愿菩萨、智藏菩萨、心王菩萨、内觉慧菩萨、住佛智菩萨、陀罗尼勇健力菩萨、持地力菩萨、妙月菩萨、须弥顶菩萨、宝顶菩萨、普光照菩萨、威德王菩萨、智慧轮菩萨、大威德菩萨、大龙相菩萨、质直行菩萨、不退转菩萨、持法幢菩萨、无忘失菩萨、摄诸趣菩萨、不思议决定慧菩萨、游戏无边智菩萨、无尽妙法藏菩萨、智日菩萨、法日菩萨、智藏菩萨、智泽菩萨、普见菩萨、不空见菩萨、金刚踊菩萨、金刚智菩萨、金刚焰菩萨、金刚慧菩萨、普眼菩萨、佛日菩萨、持佛金刚秘密义菩萨、普眼境界智庄严菩萨。如是等菩萨摩诃萨十佛刹微尘数，往昔皆与毗卢遮那如来同修菩萨诸善根行。</p>
<p>尔时，普眼菩萨摩诃萨承佛神力从座而起，偏袒右肩，右膝著地，合掌白佛言：“世尊，我于如来、应、正等觉，欲有所问，愿垂哀许。”</p>
<p>佛言：“普眼，恣汝所问，当为汝说，令汝心喜。”</p>
<p>普眼菩萨言：“世尊，普贤菩萨及住普贤所有行愿诸菩萨众，成就几何三昧解脱，而于菩萨诸大三昧或入、或出、或时安住？以于菩萨不可思议广大三昧善入出故，能于一切三昧自在神通变化无有休息。”</p>
<p>佛言：“善哉！普眼，汝为利益去、来、现在诸菩萨众而问斯义。普眼，普贤菩萨今现在此，已能成就不可思议自在神通，出过一切诸菩萨上，难可值遇；从于无量菩萨行生，菩萨大愿悉已清净，所行之行皆无退转，无量波罗蜜门、无碍陀罗尼门、无尽辩才门皆悉已得，清净无碍，大悲利益一切众生，以本愿力尽未来际而无厌倦。汝应请彼，彼当为汝说其三昧自在解脱。”</p>
<p>尔时，会中诸菩萨众闻普贤名，即时获得不可思议无量三昧，其心无碍寂然不动，智慧广大难可测量，境界甚深无能与等；现前悉见无数诸佛，得如来力，同如来性，去、来、现在靡不明照，所有福德不可穷尽，一切神通皆已具足。其诸菩萨于普贤所，心生尊重，渴仰欲见，悉于众会周遍观察而竟不睹，亦不见其所坐之座。此由如来威力所持，亦是普贤神通自在使其然耳！</p>
<p>尔时，普眼菩萨白佛言：“世尊，普贤菩萨今何所在？”</p>
<p>佛言：“普眼，普贤菩萨今现在此道场众会，亲近我住，初无动移。”</p>
<p>是时，普眼及诸菩萨复更观察道场众会，周遍求觅，白佛言：“世尊，我等今者犹未得见普贤菩萨其身及座。”</p>
<p>佛言：“如是，善男子，汝等何故而不得见？善男子，普贤菩萨住处甚深不可说故。普贤菩萨获无边智慧门，入师子奋迅定，得无上自在用，入清净无碍际，生如来十种力，以法界藏为身，一切如来共所护念，于一念顷悉能证入三世诸佛无差别智，是故汝等不能见耳。”</p>
<p>尔时，普眼菩萨闻如来说普贤菩萨清净功德，得十千阿僧祇三昧；以三昧力复遍观察，渴仰欲见普贤菩萨，亦不能睹。其余一切诸菩萨众俱亦不见。时，普眼菩萨从三昧起，白佛言：“世尊，我已入十千阿僧祇三昧，求见普贤而竟不得，不见其身及身业、语及语业、意及意业、座及住处，悉皆不见。”</p>
<p>佛言：“如是，如是。善男子，当知皆以普贤菩萨住不思议解脱之力。普眼，于汝意云何？颇有人能说幻术文字中种种幻相所住处不？”</p>
<p>答言：“不也。”</p>
<p>佛言：“普眼，幻中幻相尚不可说，何况普贤菩萨秘密身境界、秘密语境界、秘密意境界，而于其中能入能见！何以故？普贤菩萨境界甚深，不可思议，无有量、已过量。举要言之，普贤菩萨以金刚慧普入法界，于一切世界无所行、无所住，知一切众生身皆即非身，无去无来，得无断尽、无差别自在神通，无依无作，无有动转，至于法界究竟边际。善男子，若有得见普贤菩萨，若得承事，若得闻名，若有思惟，若有忆念，若生信解，若勤观察，若始趣向，若正求觅，若兴誓愿，相续不绝，皆获利益，无空过者。”</p>
<p>尔时，普眼及一切菩萨众于普贤菩萨心生渴仰，愿得瞻觐，作如是言：“南无一切诸佛！南无普贤菩萨！”如是三称，头顶礼敬。</p>
<p>尔时，佛告普眼菩萨及诸众会言：“诸佛子，汝等宜更礼敬普贤，殷勤求请，又应专至观察十方，想普贤身现在其前。如是思惟，周遍法界，深心信解，厌离一切，誓与普贤同一行愿，入于不二真实之法，其身普现一切世间，悉知众生诸根差别，遍一切处集普贤道。若能发起如是大愿，则当得见普贤菩萨。”是时，普眼闻佛此语，与诸菩萨俱时顶礼，求请得见普贤大士。</p>
<p>尔时，普贤菩萨即以解脱神通之力，如其所应为现色身，令彼一切诸菩萨众皆见普贤亲近如来，于此一切菩萨众中坐莲华座；亦见于余一切世界一切佛所，从彼次第相续而来；亦见在彼一切佛所，演说一切诸菩萨行，开示一切智智之道，阐明一切菩萨神通，分别一切菩萨威德，示现一切三世诸佛。是时，普眼菩萨及一切菩萨众见此神变，其心踊跃，生大欢喜，莫不顶礼普贤菩萨，心生尊重，如见十方一切诸佛。</p>
<p>是时，以佛大威神力及诸菩萨信解之力、普贤菩萨本愿力故，自然而雨十千种云。所谓：种种华云、种种鬘云、种种香云、种种末香云、种种盖云、种种衣云、种种严具云、种种珍宝云、种种烧香云、种种缯彩云。不可说世界六种震动；奏天音乐，其声远闻不可说世界；放大光明，其光普照不可说世界，令三恶趣悉得除灭，严净不可说世界，令不可说菩萨入普贤行、不可说菩萨成普贤行，不可说菩萨于普贤行愿悉得圆满成阿耨多罗三藐三菩提。</p>
<p>尔时，普眼菩萨白佛言：“世尊，普贤菩萨是住大威德者、住无等者、住无过者、住不退者、住平等者、住不坏者、住一切差别法者、住一切无差别法者、住一切众生善巧心所住者、住一切法自在解脱三昧者。”</p>
<p>佛言：“如是，如是。普眼，如汝所说，普贤菩萨有阿僧祇清净功德，所谓：无等庄严功德、无量宝功德、不思议海功德、无量相功德、无边云功德、无边际不可称赞功德、无尽法功德、不可说功德、一切佛功德、称扬赞叹不可尽功德。”</p>
<p>尔时，如来告普贤菩萨言：“普贤，汝应为普眼及此会中诸菩萨众说十大三昧，令得善入，成满普贤所有行愿。诸菩萨摩诃萨说此十大三昧故，令过去菩萨已得出离，现在菩萨今得出离，未来菩萨当得出离。何者为十？一者、普光大三昧，二者、妙光大三昧，三者、次第遍往诸佛国土大三昧，四者、清净深心行大三昧，五者、知过去庄严藏大三昧，六者、智光明藏大三昧，七者、了知一切世界佛庄严大三昧，八者、众生差别身大三昧，九者、法界自在大三昧，十者、无碍轮大三昧。此十大三昧，诸大菩萨乃能善入，去、来、现在一切诸佛已说、当说、现说。若诸菩萨爱乐尊重，修习不懈，则得成就。如是之人，则名为佛，则名如来，亦则名为得十力人，亦名导师，亦名大导师，亦名一切智，亦名一切见，亦名住无碍，亦名达诸境，亦名一切法自在。此菩萨普入一切世界，而于世界无所著；普入一切众生界，而于众生无所取；普入一切身，而于身无所碍；普入一切法界，而知法界无有边。亲近三世一切佛，明见一切诸佛法，巧说一切文字，了达一切假名，成就一切菩萨清净道，安住一切菩萨差别行。于一念中，普得一切三世智，普知一切三世法，普说一切诸佛教，普转一切不退轮，于去、来、现在一一世，普证一切菩提道；于此一一菩提中，普了一切佛所说。此是诸菩萨法相门，是诸菩萨智觉门，是一切种智无胜幢门，是普贤菩萨诸行愿门，是猛利神通誓愿门，是一切总持辩才门，是三世诸法差别门，是一切诸佛示现门，是以萨婆若安立一切众生门，是以佛神力严净一切世界门。若菩萨入此三昧，得法界力无有穷尽，得虚空行无有障碍；得法王位无量自在，譬如世间灌顶受职。得无边智，一切通达；得广大力，十种圆满；成无诤心，入寂灭际；大悲无畏，犹如师子；为智慧丈夫，燃正法明灯；一切功德叹不可尽，声闻、独觉莫能思议；得法界智，住无动际，而能随俗种种开演；住于无相，善入法相；得自性清净藏，生如来清净家；善开种种差别法门，而以智慧了无所有；善知于时，常行法施开悟一切，名为智者；普摄众生，悉令清净；以方便智示成佛道，而常修行菩萨之行无有断尽；入一切智方便境界，示现种种广大神通。是故，普贤，汝今应当分别广说一切菩萨十大三昧，今此众会咸皆愿闻。”</p>
<p>尔时，普贤菩萨承如来旨，观普眼等诸菩萨众而告之言：“佛子，云何为菩萨摩诃萨普光明三昧？佛子，此菩萨摩诃萨有十种无尽法。何者为十？所谓：诸佛出现智无尽、众生变化智无尽、世界如影智无尽、深入法界智无尽、善摄菩萨智无尽、菩萨不退智无尽、善观一切法义智无尽、善持心力智无尽、住广大菩提心智无尽、住一切佛法一切智愿力智无尽。佛子，是名菩萨摩诃萨十种无尽法。佛子，此菩萨摩诃萨发十种无边心。何等为十？所谓：发度脱一切众生无边心；发承事一切诸佛无边心；发供养一切诸佛无边心；发普见一切诸佛无边心；发受持一切佛法不忘失无边心；发示现一切佛无量神变无边心；发为得佛力故，不舍一切菩提行无边心；发普入一切智微细境界，说一切佛法无边心；发普入佛不思议广大境界无边心；发于佛辩才起深志乐，领受诸佛法无边心；发示现种种自在身，入一切如来道场众会无边心。是为十。佛子，此菩萨摩诃萨有十种入三昧差别智。何者为十？所谓：东方入定西方起，西方入定东方起，南方入定北方起，北方入定南方起，东北方入定西南方起，西南方入定东北方起，西北方入定东南方起，东南方入定西北方起，下方入定上方起，上方入定下方起。是为十。</p>
<p>“佛子，此菩萨摩诃萨有十种入大三昧善巧智。何者为十？佛子，菩萨摩诃萨以三千大千世界为一莲华，现身遍此莲华之上结跏趺坐，身中复现三千大千世界，其中有百亿四天下，一一四天下现百亿身，一一身入百亿百亿三千大千世界，于彼世界一一四天下现百亿百亿菩萨修行，一一菩萨修行生百亿百亿决定解，一一决定解令百亿百亿根性圆满，一一根性成百亿百亿菩萨法不退业。然所现身非一非多，入定、出定无所错乱。佛子，如罗睺阿修罗王，本身长七百由旬，化形长十六万八千由旬，于大海中出其半身，与须弥山而正齐等。佛子，彼阿修罗王虽化其身长十六万八千由旬，然亦不坏本身之相，诸蕴、界、处悉皆如本，心不错乱，不于变化身而作他想，于其本身生非己想，本受生身恒受诸乐，化身常现种种自在神通威力。佛子，阿修罗王有贪、恚、痴，具足憍慢，尚能如是变现其身；何况菩萨摩诃萨能深了达心法如幻，一切世间皆悉如梦，一切诸佛出兴于世皆如影像，一切世界犹如变化，言语音声悉皆如响，见如实法，以如实法而为其身，知一切法本性清净，了知身心无有实体，其身普住无量境界，以佛智慧广大光明净修一切菩提之行！</p>
<p>“佛子，菩萨摩诃萨住此三昧，超过世间，远离世间，无能惑乱，无能映夺。佛子，譬如比丘观察内身，住不净观，审见其身皆是不净。菩萨摩诃萨亦复如是，住此三昧，观察法身，见诸世间普入其身，于中明见一切世间及世间法，于诸世间及世间法皆无所著。佛子，是名菩萨摩诃萨第一普光明大三昧善巧智。</p>
<p>“佛子，云何为菩萨摩诃萨妙光明三昧？佛子，此菩萨摩诃萨能入三千大千世界微尘数三千大千世界，于一一世界现三千大千世界微尘数身，一一身放三千大千世界微尘数光，一一光现三千大千世界微尘数色，一一色照三千大千世界微尘数世界，一一世界中调伏三千大千世界微尘数众生。是诸世界种种不同，菩萨悉知，所谓：世界杂染、世界清净、世界所因、世界建立、世界同住、世界光色、世界来往；如是一切，菩萨悉知，菩萨悉入。是诸世界亦悉来入菩萨之身，然诸世界无有杂乱，种种诸法亦不坏灭。佛子，譬如日出绕须弥山、照七宝山，其七宝山及宝山间皆有光影分明显现，其宝山上所有日影莫不显现山间影中，其七山间所有日影亦悉显现山上影中；如是展转，更相影现，或说日影出七宝山，或说日影出七山间，或说日影入七宝山，或说日影入七山间；但此日影更相照现，无有边际，体性非有，亦复非无，不住于山，不离于山，不住于水，亦不离水。佛子，菩萨摩诃萨亦复如是，住此妙光广大三昧，不坏世间安立之相，不灭世间诸法自性；不住世界内，不住世界外；于诸世界无所分别，亦不坏于世界之相；观一切法一相无相，亦不坏于诸法自性；住真如性，恒不舍离。佛子，譬如幻师善知幻术，住四衢道作诸幻事，于一日中一须臾顷，或现一日，或现一夜，或复现作七日七夜、半月一月、一年百年，随其所欲皆能示现城邑聚落、泉流河海、日月云雨、宫殿屋宅，如是一切靡不具足；不以示现经年岁故，坏其根本一日一时；不以本时极短促故，坏其所现日月年岁；幻相明现，本日不灭。菩萨摩诃萨亦复如是，入此妙光广大三昧，现阿僧祇世界入一世界。其阿僧祇世界一一皆有地、水、火、风、大海、诸山、城邑、聚落、园林、屋宅、天宫、龙宫、夜叉宫、乾闼婆宫、阿修罗宫、迦楼罗宫、紧那罗宫、摩睺罗伽宫，种种庄严皆悉具足。欲界、色界、无色界，小千世界、大千世界，业行果报，死此生彼。一切世间所有时节、须臾、昼夜、半月、一月、一岁、百岁、成劫、坏劫，杂染国土、清净国土、广大国土、狭小国土，于中诸佛出兴于世，佛刹清净，菩萨众会周匝围绕，神通自在，教化众生。其诸国土所在方处，无量人众悉皆充满，殊形异趣种种众生无量无边不可思议，去、来、现在清净业力出生无量上妙珍宝。如是等事，咸悉示现，入一世界。菩萨于此普皆明见，普入普观，普思普了，以无尽智皆如实知，不以彼世界多故坏此一世界，不以此世界一故坏彼多世界。何以故？菩萨知一切法皆无我故，是名入无命法、无作法者；菩萨于一切世间勤修行无诤法故，是名住无我法者；菩萨如实见一切身皆从缘起故，是名住无众生法者；菩萨知一切生灭法皆从因生故，是名住无补伽罗法者；菩萨知诸法本性平等故，是名住无意生、无摩纳婆法者；菩萨知一切法本性寂静故，是名住寂静法者；菩萨知一切法一相故，是名住无分别法者；菩萨知法界无有种种差别法故，是名住不思议法者；菩萨勤修一切方便，善调伏众生故，是名住大悲法者。</p>
<p>“佛子，菩萨如是能以阿僧祇世界入一世界，知无数众生种种差别，见无数菩萨各各发趣，观无数诸佛处处出兴；彼诸如来所演说法，其诸菩萨悉能领受，亦见自身于中修行；然不舍此处而见在彼，亦不舍彼处而见在此，彼身、此身无有差别。入法界故，常勤观察无有休息，不舍智慧无退转故。如有幻师随于一处作诸幻术，不以幻地故坏于本地，不以幻日故坏于本日。菩萨摩诃萨亦复如是，于无国土现有国土，于有国土现无国土；于有众生现无众生，于无众生现有众生；无色现色，色现无色；初不乱后，后不乱初。菩萨了知一切世法悉亦如是，同于幻化。知法幻故，知智幻；知智幻故，知业幻；知智幻、业幻已，起于幻智，观一切业如世幻者，不于处外而现其幻，亦不于幻外而有其处。菩萨摩诃萨亦复如是，不于虚空外入世间，亦不于世间外入虚空。何以故？虚空、世间无差别故，住于世间亦住虚空。菩萨摩诃萨于虚空中能见、能修一切世间种种差别妙庄严业，于一念顷悉能了知无数世界若成若坏，亦知诸劫相续次第；能于一念现无数劫，亦不令其一念广大。菩萨摩诃萨得不思议解脱幻智，到于彼岸；住于幻际，入世幻数，思惟诸法悉皆如幻；不违幻世，尽于幻智，了知三世与幻无别，决定通达，心无边际。如诸如来住如幻智，其心平等；菩萨摩诃萨亦复如是，知诸世间皆悉如幻，于一切处皆无所著、无有我所。如彼幻师作诸幻事，虽不与彼幻事同住，而于幻事亦无迷惑；菩萨摩诃萨亦复如是，知一切法到于彼岸，心不计我能入于法，亦不于法而有错乱。是为菩萨摩诃萨第二妙光明大三昧善巧智。</p>
<h2 id="大方广佛华严经卷第四十一"><a href="#大方广佛华严经卷第四十一" class="headerlink" title="大方广佛华严经卷第四十一"></a>大方广佛华严经卷第四十一</h2><h3 id="十定品第二十七之二"><a href="#十定品第二十七之二" class="headerlink" title="十定品第二十七之二"></a>十定品第二十七之二</h3><p>“佛子，云何为菩萨摩诃萨次第遍往诸佛国土神通三昧？佛子，此菩萨摩诃萨过于东方无数世界，复过尔所世界微尘数世界，于彼诸世界中入此三昧，或刹那入，或须臾入，或相续入，或日初分时入，或日中分时入，或日后分时入，或夜初分时入，或夜中分时入，或夜后分时入，或一日入，或五日入，或半月入，或一月入，或一年入，或百年入，或千年入，或百千年入，或亿年入，或百千亿年入，或百千那由他亿年入，或一劫入，或百劫入，或百千劫入，或百千那由他亿劫入，或无数劫入，或无量劫入，或无边劫入，或无等劫入，或不可数劫入，或不可称劫入，或不可思劫入，或不可量劫入，或不可说劫入，或不可说不可说劫入，若久、若近、若法、若时，种种不同。菩萨于彼不生分别，心无染著，不作二、不作不二，不作普、不作别，虽离此分别而以神通方便从三昧起，于一切法不忘不失至于究竟。譬如日天子周行照曜，昼夜不住；日出名昼，日没名夜，昼亦不生，夜亦不灭。菩萨摩诃萨于无数世界入神通三昧，入三昧已，明见尔所无数世界亦复如是。佛子，是为菩萨摩诃萨第三次第遍往诸佛国土神通大三昧善巧智。</p>
<p>“佛子，云何为菩萨摩诃萨清净深心行三昧？佛子，此菩萨摩诃萨知诸佛身数等众生，见无量佛过阿僧祇世界微尘数。于彼一一诸如来所，以一切种种妙香而作供养，以一切种种妙华而作供养，以一切种种盖大如阿僧祇佛刹而作供养，以超过一切世界一切上妙庄严具而作供养，散一切种种宝而作供养，以一切种种庄严具庄严经行处而作供养，以一切无数上妙摩尼宝藏而作供养，以佛神力所流出过诸天上味饮食而作供养，一切佛刹种种上妙诸供养具，能以神力普皆摄取而作供养。于彼一一诸如来所，恭敬尊重，头顶礼敬，举身布地，请问佛法，赞佛平等，称扬诸佛广大功德，入于诸佛所入大悲，得佛平等无碍之力；于一念顷，一切佛所勤求妙法，然于诸佛出兴于世、入般涅槃，如是之相皆无所得。如散动心，了别所缘，心起不知何所缘起，心灭不知何所缘灭；此菩萨摩诃萨亦复如是，终不分别如来出世及涅槃相。佛子，如日中阳焰，不从云生，不从池生，不处于陆，不住于水，非有非无，非善非恶，非清非浊，不堪饮漱，不可秽污，非有体非无体，非有味非无味，以因缘故而现水相，为识所了，远望似水而兴水想，近之则无，水想自灭；此菩萨摩诃萨亦复如是，不得如来出兴于世及涅槃相。诸佛有相及以无相，皆是想心之所分别。佛子，此三昧名为清净深心行。菩萨摩诃萨于此三昧，入已而起，起已不失。譬如有人从睡得寤，忆所梦事，觉时虽无梦中境界，而能忆念、心不忘失。菩萨摩诃萨亦复如是，入于三昧，见佛闻法，从定而起，忆持不忘，而以此法开晓一切道场众会，庄严一切诸佛国土，无量义趣悉得明达，一切法门皆亦清净，燃大智炬，长诸佛种，无畏具足，辩才不竭，开示演说甚深法藏。是为菩萨摩诃萨第四清净深心行大三昧善巧智。</p>
<p>“佛子，云何为菩萨摩诃萨知过去庄严藏三昧？佛子，此菩萨摩诃萨能知过去诸佛出现，所谓：劫次第中诸刹次第，刹次第中诸劫次第，劫次第中诸佛出现次第，佛出现次第中说法次第，说法次第中诸心乐次第，心乐次第中诸根次第，根次第中调伏次第，调伏次第中诸佛寿命次第，寿命次第中知亿那由他年岁数量次第。佛子，此菩萨摩诃萨得如是无边次第智故，则知过去诸佛，则知过去诸刹，则知过去法门，则知过去诸劫，则知过去诸法，则知过去诸心，则知过去诸解，则知过去诸众生，则知过去诸烦恼，则知过去诸仪式，则知过去诸清净。佛子，此三昧名过去清净藏，于一念中，能入百劫，能入千劫，能入百千劫，能入百千亿那由他劫，能入无数劫，能入无量劫，能入无边劫，能入无等劫，能入不可数劫，能入不可称劫，能入不可思劫，能入不可量劫，能入不可说劫，能入不可说不可说劫。佛子，彼菩萨摩诃萨入此三昧，不灭现在，不缘过去。佛子，彼菩萨摩诃萨从此三昧起，于如来所受十种不可思议灌顶法，亦得、亦清净、亦成就、亦入、亦证、亦满、亦持，平等了知三轮清净。何等为十？一者、辩不违义，二者、说法无尽，三者、训词无失，四者、乐说不断，五者、心无恐畏，六者、语必诚实，七者、众生所依，八者、救脱三界，九者、善根最胜，十者、调御妙法。佛子，此是十种灌顶法。若菩萨入此三昧，从三昧起，无间则得。如歌罗逻入胎藏时，于一念间识则托生；菩萨摩诃萨亦复如是，从此定起，于如来所，一念则得此十种法。佛子，是名菩萨摩诃萨第五知过去庄严藏大三昧善巧智。</p>
<p>“佛子，云何为菩萨摩诃萨智光明藏三昧？佛子，彼菩萨摩诃萨住此三昧，能知未来一切世界一切劫中所有诸佛；若已说、若未说，若已授记、若未授记，种种名号各各不同，所谓：无数名、无量名、无边名、无等名、不可数名、不可称名、不可思名、不可量名、不可说名；当出现于世，当利益众生，当作法王，当兴佛事，当说福利，当赞善义，当说白分义，当净治诸恶，当安住功德，当开示第一义谛，当入灌顶位，当成一切智。彼诸如来修圆满行，发圆满愿，入圆满智，有圆满众，备圆满庄严，集圆满功德，悟圆满法，得圆满果，具圆满相，成圆满觉。彼诸如来名姓种族、方便善巧、神通变化、成熟众生、入般涅槃，如是一切皆悉了知。此菩萨于一念中，能入一劫、百劫、千劫、百千劫、百千亿那由他劫，入阎浮提微尘数劫，入四天下微尘数劫，入小千世界微尘数劫，入中千世界微尘数劫，入大千世界微尘数劫，入百佛刹微尘数劫，入百千佛刹微尘数劫，入百千亿那由他佛刹微尘数劫，入无数佛刹微尘数劫，入无量佛刹微尘数劫，入无边佛刹微尘数劫，入无等佛刹微尘数劫，入不可数佛刹微尘数劫，入不可称佛刹微尘数劫，入不可思佛刹微尘数劫，入不可量佛刹微尘数劫，入不可说佛刹微尘数劫，入不可说不可说佛刹微尘数劫。如是未来一切世界所有劫数，能以智慧皆悉了知。以了知故，其心复入十种持门。何者为十？所谓：入佛持故，得不可说佛刹微尘数诸佛护念；入法持故，得十种陀罗尼光明无尽辩才；入行持故，出生圆满殊胜诸愿；入力持故，无能映蔽，无能摧伏；入智持故，所行佛法无有障碍；入大悲持故，转于不退清净法轮；入差别善巧句持故，转一切文字轮，净一切法门地；入师子受生法持故，开法关钥，出欲淤泥；入智力持故，修菩萨行常不休息；入善友力持故，令无边众生普得清净；入无住力持故，入不可说不可说广大劫；入法力持故，以无碍方便智，知一切法自性清净。</p>
<p>“佛子，菩萨摩诃萨住此三昧已，善巧住不可说不可说劫，善巧住不可说不可说刹，善巧知不可说不可说种种众生，善巧知不可说不可说众生异相，善巧知不可说不可说同异业报，善巧知不可说不可说精进、诸根习气、相续差别诸行，善巧知不可说不可说无量染净种种思惟，善巧知不可说不可说法种种义、无量文字、演说言辞，善巧知不可说不可说种种佛出现、种族、时节、现相、说法、施为佛事、入般涅槃，善巧知不可说不可说无边智慧门，善巧知不可说不可说一切神通无量变现。佛子，譬如日出，世间所有村营、城邑、宫殿、屋宅、山泽、鸟兽、树林、华果，如是一切种种诸物，有目之人悉得明见。佛子，日光平等，无有分别，而能令目见种种相；此大三昧亦复如是，体性平等，无有分别，能令菩萨知不可说不可说百千亿那由他差别之相。佛子，此菩萨摩诃萨如是了知时，令诸众生得十种不空。何等为十？一者、见不空，令诸众生生善根故；二者、闻不空，令诸众生得成熟故；三者、同住不空，令诸众生心调伏故；四者、发起不空，令诸众生如言而作，通达一切诸法义故；五者、行不空，令无边世界皆清净故；六者、亲近不空，于不可说不可说佛刹诸如来所，断不可说不可说众生疑故；七者、愿不空，随所念众生，令作胜供养，成就诸愿故；八者、善巧法不空，皆令得住无碍解脱清净智故；九者、雨法雨不空，于不可说不可说诸根众生中，方便开示一切智行令住佛道故；十者、出现不空，现无边相，令一切众生皆蒙照故。佛子，菩萨摩诃萨住此三昧，得十种不空时，诸天王众皆来顶礼，诸龙王众兴大香云，诸夜叉王顶礼其足，阿修罗王恭敬供养，迦楼罗王前后围绕，诸梵天王悉来劝请，紧那罗王、摩睺罗伽王咸共称赞，乾闼婆王常来亲近，诸人王众承事供养。佛子，是为菩萨摩诃萨第六智光明藏大三昧善巧智。</p>
<p>“佛子，云何为菩萨摩诃萨了知一切世界佛庄严三昧？佛子，此三昧何故名了知一切世界佛庄严？佛子，菩萨摩诃萨住此三昧，能次第入东方世界，能次第入南方世界，西方、北方、四维、上下，所有世界悉亦如是，能次第入。皆见诸佛出兴于世，亦见彼佛一切神力，亦见诸佛所有游戏，亦见诸佛广大威德，亦见诸佛最胜自在，亦见诸佛大师子吼，亦见诸佛所修诸行，亦见诸佛种种庄严，亦见诸佛神足变化，亦见诸佛众会云集、众会清净、众会广大、众会一相、众会多相、众会处所、众会居止、众会成熟、众会调伏、众会威德，如是一切悉皆明见。亦见众会其量大小等阎浮提，亦见众会等四天下，亦见众会等小千界，亦见众会等中千界，亦见众会量等三千大千世界。亦见众会充满百千亿那由他佛刹，亦见众会充满阿僧祇佛刹，亦见众会充满百佛刹微尘数佛刹，亦见众会充满千佛刹微尘数佛刹，亦见众会充满百千亿那由他佛刹微尘数佛刹，亦见众会充满无数佛刹微尘数佛刹，亦见众会充满无量佛刹微尘数佛刹，亦见众会充满无边佛刹微尘数佛刹，亦见众会充满无等佛刹微尘数佛刹，亦见众会充满不可数佛刹微尘数佛刹，亦见众会充满不可称佛刹微尘数佛刹，亦见众会充满不可思佛刹微尘数佛刹，亦见众会充满不可量佛刹微尘数佛刹，亦见众会充满不可说佛刹微尘数佛刹，亦见众会充满不可说不可说佛刹微尘数佛刹。亦见诸佛于彼众会道场中，示现种种相、种种时、种种国土、种种变化、种种神通、种种庄严、种种自在、种种形量、种种事业。菩萨摩诃萨亦见自身往彼众会，亦自见身在彼说法，亦自见身受持佛语，亦自见身善知缘起，亦自见身住在虚空，亦自见身住于法身，亦自见身不生染著，亦自见身不住分别，亦自见身无有疲倦，亦自见身普入诸智，亦自见身普知诸义，亦自见身普入诸地，亦自见身普入诸趣，亦自见身普知方便，亦自见身普住佛前，亦自见身普入诸力，亦自见身普入真如，亦自见身普入无诤，亦自见身普入诸法。如是见时，不分别国土，不分别众生，不分别佛，不分别法，不执著身，不执著身业，不执著心，不执著意。譬如诸法，不分别自性，不分别音声，而自性不舍、名字不灭；菩萨摩诃萨亦复如是，不舍于行，随世所作，而于此二无所执著。</p>
<p>“佛子，菩萨摩诃萨见佛无量光色、无量形相，圆满成就，平等清净；一一现前，分明证了。或见佛身种种光明，或见佛身圆光一寻，或见佛身如盛日色，或见佛身微妙光色，或见佛身作清净色，或见佛身作黄金色，或见佛身作金刚色，或见佛身作绀青色，或见佛身作无边色，或见佛身作大青摩尼宝色。或见佛身其量七肘，或见佛身其量八肘，或见佛身其量九肘，或见佛身其量十肘，或见佛身二十肘量，或见佛身三十肘量，如是乃至一百肘量、一千肘量。或见佛身一俱卢舍量，或见佛身半由旬量，或见佛身一由旬量，或见佛身十由旬量，或见佛身百由旬量，或见佛身千由旬量，或见佛身百千由旬量，或见佛身阎浮提量，或见佛身四天下量，或见佛身小千界量，或见佛身中千界量，或见佛身大千界量，或见佛身百大千世界量，或见佛身千大千世界量，或见佛身百千大千世界量，或见佛身百千亿那由他大千世界量，或见佛身无数大千世界量，或见佛身无量大千世界量，或见佛身无边大千世界量，或见佛身无等大千世界量，或见佛身不可数大千世界量，或见佛身不可称大千世界量，或见佛身不可思大千世界量，或见佛身不可量大千世界量，或见佛身不可说大千世界量，或见佛身不可说不可说大千世界量。佛子，菩萨如是见诸如来无量色相、无量形状、无量示现、无量光明、无量光明网，其光分量等于法界，于法界中无所不照，普令发起无上智慧；又见佛身，无有染著，无有障碍，上妙清净。佛子，菩萨如是见于佛身，而如来身不增不减。譬如虚空，于虫所食芥子孔中亦不减小，于无数世界中亦不增广；其诸佛身亦复如是，见大之时亦无所增，见小之时亦无所减。佛子，譬如月轮，阎浮提人见其形小而亦不减，月中住者见其形大而亦不增；菩萨摩诃萨亦复如是，住此三昧，随其心乐，见诸佛身种种化相，言辞演法，受持不忘，而如来身不增不减。佛子，譬如众生命终之后，将受生时，不离于心，所见清净；菩萨摩诃萨亦复如是，不离于此甚深三昧，所见清净。</p>
<p>“佛子，菩萨摩诃萨住此三昧，成就十种速疾法。何者为十？所谓：速增诸行圆满大愿，速以法光照耀世间，速以方便转于法轮度脱众生，速随众生业示现诸佛清净国土，速以平等智趣入十力，速与一切如来同住，速以大慈力摧破魔军，速断众生疑令生欢喜，速随胜解示现神变，速以种种妙法言辞净诸世间。佛子，此菩萨摩诃萨复得十种法印，印一切法。何等为十？一者、同去、来、今一切诸佛平等善根，二者、同诸如来得无边际智慧法身，三者、同诸如来住不二法，四者、同诸如来观察三世无量境界皆悉平等，五者、同诸如来得了达法界无碍境界，六者、同诸如来成就十力所行无碍，七者、同诸如来永绝二行住无诤法，八者、同诸如来教化众生恒不止息，九者、同诸如来于智善巧、义善巧中能善观察，十者、同诸如来与一切佛平等无二。</p>
<p>“佛子，若菩萨摩诃萨成就此了知一切世界佛庄严大三昧善巧方便门，是无师者，不由他教，自入一切佛法故；是丈夫者，能开悟一切众生故；是清净者，知心性本净故；是第一者、能度脱一切世间故；是安慰者，能开晓一切众生故；是安住者，未住佛种性者令得住故；是真实知者，入一切智门故；是无异想者，所言无二故；是住法藏者，誓愿了知一切佛法故；是能雨法雨者，随众生心乐悉令充足故。佛子，譬如帝释，于顶髻中置摩尼宝，以宝力故，威光转盛。其释天王初获此宝则得十法，出过一切三十三天。何等为十？一者、色相，二者、形体，三者、示现，四者、眷属，五者、资具，六者、音声，七者、神通，八者、自在，九者、慧解，十者、智用。如是十种，悉过一切三十三天。菩萨摩诃萨亦复如是，初始获得此三昧时，则得十种广大智藏。何等为十？一者、照耀一切佛刹智，二者、知一切众生受生智，三者、普作三世变化智，四者、普入一切佛身智，五者、通达一切佛法智，六者、普摄一切净法智，七者、普令一切众生入法身智，八者、现见一切法普眼清净智，九者、一切自在到于彼岸智，十者、安住一切广大法普尽无余智。</p>
<p>“佛子，菩萨摩诃萨住此三昧，复得十种最清净威德身。何等为十？一者、为照耀不可说不可说世界故，放不可说不可说光明轮；二者、为令世界咸清净故，放不可说不可说无量色相光明轮；三者、为调伏众生故，放不可说不可说光明轮；四者、为亲近一切诸佛故，化作不可说不可说身；五者、为承事供养一切诸佛故，雨不可说不可说种种殊妙香华云；六者、为承事供养一切佛，及调伏一切众生故，于一一毛孔中化作不可说不可说种种音乐；七者、为成熟众生故，现不可说不可说种种无量自在神变；八者、为于十方种种名号一切佛所请问法故，一步超过不可说不可说世界；九者、为令一切众生见闻之者皆不空故，现不可说不可说种种无量清净色相身，无能见顶；十者、为与众生开示无量秘密法故，发不可说不可说音声语言。佛子，菩萨摩诃萨得此十种最清净威德身已，能令众生得十种圆满。何等为十？一者、能令众生得见于佛，二者、能令众生深信于佛，三者、能令众生听闻于法，四者、能令众生知有佛世界，五者、能令众生见佛神变，六者、能令众生念所集业，七者、能令众生定心圆满，八者、能令众生入佛清净，九者、能令众生发菩提心，十者、能令众生圆满佛智。佛子，菩萨摩诃萨令众生得十种圆满已，复为众生作十种佛事。何等为十？所谓：以音声作佛事，为成熟众生故；以色形作佛事，为调伏众生故；以忆念作佛事，为清净众生故；以震动世界作佛事，为令众生离恶趣故；以方便觉悟作佛事，为令众生不失念故；以梦中现相作佛事，为令众生恒正念故；以放大光明作佛事，为普摄取诸众生故；以修菩萨行作佛事，为令众生住胜愿故；以成正等觉作佛事，为令众生知幻法故；以转妙法轮作佛事，为众说法不失时故；以现住寿命作佛事，为调伏一切众生故；以示般涅槃作佛事，知诸众生起疲厌故。佛子，是为菩萨摩诃萨第七了知一切世界佛庄严大三昧善巧智。</p>
<h2 id="大方广佛华严经卷第四十二"><a href="#大方广佛华严经卷第四十二" class="headerlink" title="大方广佛华严经卷第四十二"></a>大方广佛华严经卷第四十二</h2><h3 id="十定品第二十七之三"><a href="#十定品第二十七之三" class="headerlink" title="十定品第二十七之三"></a>十定品第二十七之三</h3><p>“佛子，云何为菩萨摩诃萨一切众生差别身三昧？佛子，菩萨摩诃萨住此三昧，得十种无所著。何者为十？所谓：于一切刹无所著，于一切方无所著，于一切劫无所著，于一切众无所著，于一切法无所著，于一切菩萨无所著，于一切菩萨愿无所著，于一切三昧无所著，于一切佛无所著，于一切地无所著。是为十。</p>
<p>“佛子，菩萨摩诃萨于此三昧云何入？云何起？佛子，菩萨摩诃萨于此三昧，内身入，外身起；外身入，内身起；同身入，异身起；异身入，同身起；人身入，夜叉身起；夜叉身入，龙身起；龙身入，阿修罗身起；阿修罗身入，天身起；天身入，梵王身起；梵王身入，欲界身起；天中入，地狱起；地狱入，人间起；人间入，余趣起；千身入，一身起；一身入，千身起；那由他身入，一身起；一身入，那由他身起；阎浮提众生众中入，西瞿陀尼众生众中起；西瞿陀尼众生众中入，北拘卢众生众中起；北拘卢众生众中入，东毗提诃众生众中起；东毗提诃众生众中入，三天下众生众中起；三天下众生众中入，四天下众生众中起；四天下众生众中入，一切海差别众生众中起；一切海差别众生众中入，一切海神众中起；一切海神众中入，一切海水大中起；一切海水大中入，一切海地大中起；一切海地大中入，一切海火大中起；一切海火大中入，一切海风大中起；一切海风大中入，一切四大种中起；一切四大种中入，无生法中起；无生法中入，妙高山中起；妙高山中入，七宝山中起；七宝山中入，一切地种种稼穑树林黑山中起；一切地种种稼穑树林黑山中入，一切妙香华宝庄严中起；一切妙香华宝庄严中入，一切四天下下方、上方一切众生受生中起；一切四天下下方、上方一切众生受生中入，小千世界众生众中起；小千世界众生众中入，中千世界众生众中起；中千世界众生众中入，大千世界众生众中起；大千世界众生众中入，百千亿那由他三千大千世界众生众中起；百千亿那由他三千大千世界众生众中入，无数世界众生众中起；无数世界众生众中入，无量世界众生众中起；无量世界众生众中入，无边佛刹众生众中起；无边佛刹众生众中入，无等佛刹众生众中起；无等佛刹众生众中入，不可数世界众生众中起；不可数世界众生众中入，不可称世界众生众中起；不可称世界众生众中入，不可思世界众生众中起；不可思世界众生众中入，不可量世界众生众中起；不可量世界众生众中入，不可说世界众生众中起；不可说世界众生众中入，不可说不可说世界众生众中起；不可说不可说世界众生众中入，杂染众生众中起；杂染众生众中入，清净众生众中起；清净众生众中入，杂染众生众中起；眼处入，耳处起；耳处入，眼处起；鼻处入，舌处起；舌处入，鼻处起；身处入，意处起；意处入，身处起；自处入，他处起；他处入，自处起；一微尘中入，无数世界微尘中起；无数世界微尘中入，一微尘中起；声闻入，独觉起；独觉入，声闻起；自身入，佛身起；佛身入，自身起；一念入，亿劫起；亿劫入，一念起；同念入，别时起；别时入，同念起；前际入，后际起；后际入，前际起；前际入，中际起；中际入，前际起；三世入，刹那起；刹那入，三世起；真如入，言说起；言说入，真如起。</p>
<p>“佛子，譬如有人为鬼所持，其身战动不能自安，鬼不现身令他身然；菩萨摩诃萨住此三昧亦复如是，自身入定他身起，他身入定自身起。佛子，譬如死尸以咒力故而能起行，随所作事皆得成就，尸之与咒虽各差别，而能和合成就彼事；菩萨摩诃萨住此三昧亦复如是，同境入定异境起，异境入定同境起。佛子，譬如比丘得心自在，或以一身作多身，或以多身作一身，非一身没多身生，非多身没一身生；菩萨摩诃萨住此三昧亦复如是，一身入定多身起，多身入定一身起。佛子，譬如大地其味一种，所生苗稼种种味别，地虽无差别，然味有殊异；菩萨摩诃萨住此三昧亦复如是，无所分别，然有一种入定多种起，多种入定一种起。</p>
<p>“佛子，菩萨摩诃萨住此三昧，得十种称赞法之所称赞。何者为十？所谓：入真如故，名为如来；觉一切法故，名之为佛；为一切世间所称赞故，名为法师；知一切法故，名一切智；为一切世间所归依故，名所依处；了达一切法方便故，名为导师；引一切众生入萨婆若道故，名大导师；为一切世间灯故，名为光明；心志圆满，义利成就，所作皆办，住无碍智，分别了知一切诸法故，名为十力自在；通达一切法轮故，名一切见者。是为十。佛子，菩萨摩诃萨住此三昧，复得十种光明照耀。何者为十？所谓：得一切诸佛光明，与彼平等故；得一切世界光明，普能严净故；得一切众生光明，悉往调伏故；得无量无畏光明，法界为场演说故；得无差别光明，知一切法无种种性故；得方便光明，于一切法离欲际而证入故；得真实光明，于一切法离欲际心平等故；得遍一切世间神变光明，蒙佛所加恒不息故；得善思惟光明，到一切佛自在岸故；得一切法真如光明，于一毛孔中善说一切故。是为十。佛子，菩萨摩诃萨住此三昧，复得十种无所作。何者为十？所谓：身业无所作，语业无所作，意业无所作，神通无所作，了法无性无所作，知业不坏无所作，无差别智无所作，无生起智无所作，知法无灭无所作，随顺于文不坏于义无所作。是为十。</p>
<p>“佛子，菩萨摩诃萨住此三昧，无量境界种种差别。所谓：一入多起，多入一起；同入异起，异入同起；细入粗起，粗入细起；大入小起，小入大起；顺入逆起，逆入顺起；无身入有身起，有身入无身起；无相入有相起，有相入无相起；起中入，入中起。如是皆是此之三昧自在境界。佛子，譬如幻师，持咒得成，能现种种差别形相；咒与幻别而能作幻，咒唯是声而能幻作眼识所知种种诸色、耳识所知种种诸声、鼻识所知种种诸香、舌识所知种种诸味、身识所知种种诸触、意识所知种种境界。菩萨摩诃萨住此三昧亦复如是，同中入定异中起，异中入定同中起。佛子，譬如三十三天共阿修罗斗战之时，诸天得胜，修罗退衄；阿修罗王其身长大七百由旬，四兵围绕无数千万，以幻术力将诸军众，同时走入藕丝孔中。菩萨摩诃萨亦复如是，已善成就诸幻智地，幻智即是菩萨，菩萨即是幻智，是故能于无差别法中入定、差别法中起，差别法中入定、无差别法中起。佛子，譬如农夫田中下种，种子在下，果生于上。菩萨摩诃萨住此三昧亦复如是，一中入定多中起，多中入定一中起。佛子，譬如男女赤白和合，或有众生于中受生，尔时名为歌罗逻位，从此次第，住母胎中，满足十月；善业力故，一切支分皆得成就，诸根不缺，心意明了；其歌罗逻与彼六根体状各别，以业力故，而能令彼次第成就，受同异类种种果报。菩萨摩诃萨亦复如是，从一切智歌罗逻位，信解愿力渐次增长；其心广大，任运自在，无中入定有中起，有中入定无中起。佛子，譬如龙宫依地而立，不依虚空，龙依宫住，亦不在空，而能兴云遍满空中；有人仰视所见宫殿，当知皆是乾闼婆城，非是龙宫。佛子，龙虽处下而云布上。菩萨摩诃萨住此三昧亦复如是，于无相入有相起，于有相入无相起。佛子，譬如妙光大梵天王所住之宫，名一切世间最胜清净藏；此大宫中，普见三千大千世界诸四天下天宫、龙宫、夜叉宫、乾闼婆宫、阿修罗宫、迦楼罗宫、紧那罗宫、摩睺罗伽宫；人间住处及三恶道、须弥山等，种种诸山、大海、江河、陂泽、泉源、城邑、聚落、树林、众宝，如是一切种种庄严，尽大轮围所有边际，乃至空中微细游尘，莫不皆于梵宫显现，如于明镜见其面像。菩萨摩诃萨住此一切众生差别身大三昧，知种种刹，见种种佛，度种种众，证种种法，成种种行，满种种解，入种种三昧，起种种神通，得种种智慧，住种种刹那际。佛子，此菩萨摩诃萨到十种神通彼岸。何者为十？所谓：到诸佛尽虚空遍法界神通彼岸，到菩萨究竟无差别自在神通彼岸，到能发起菩萨广大行愿入如来门佛事神通彼岸，到能震动一切世界一切境界悉令清净神通彼岸，到能自在知一切众生不思议业果皆如幻化神通彼岸，到能自在知诸三昧粗细入出差别相神通彼岸，到能勇猛入如来境界而于其中发生大愿神通彼岸，到能化作佛化转法轮调伏众生令生佛种令入佛乘速得成就神通彼岸，到能了知不可说一切秘密文句而转法轮令百千亿那由他不可说不可说法门皆得清净神通彼岸，到不假昼夜年月劫数一念悉能三世示现神通彼岸。是为十。佛子，是名菩萨摩诃萨第八一切众生差别身大三昧善巧智。</p>
<p>“佛子，云何为菩萨摩诃萨法界自在三昧？佛子，此菩萨摩诃萨于自眼处乃至意处入三昧，名法界自在。菩萨于自身一一毛孔中入此三昧，自然能知诸世间，知诸世间法，知诸世界，知亿那由他世界，知阿僧祇世界，知不可说佛刹微尘数世界；见一切世界中有佛出兴，菩萨众会悉皆充满，光明清净，淳善无杂，广大庄严，种种众宝以为严饰。菩萨于彼，或一劫、百劫、千劫、亿劫、百千亿那由他劫、无数劫、无量劫、无边劫、无等劫、不可数劫、不可称劫、不可思劫、不可量劫、不可说劫、不可说不可说劫、不可说不可说佛刹微尘数劫，修菩萨行常不休息；又于如是无量劫中住此三昧，亦入亦起，亦成就世界，亦调伏众生，亦遍了法界，亦普知三世，亦演说诸法，亦现大神通，种种方便无著无碍；以于法界得自在故，善分别眼，善分别耳，善分别鼻，善分别舌，善分别身，善分别意，如是种种差别不同，悉善分别尽其边际。菩萨如是善知见已，能生起十千亿陀罗尼法光明，成就十千亿清净行，获得十千亿诸根，圆满十千亿神通，能入十千亿三昧，成就十千亿神力，长养十千亿诸力，圆满十千亿深心，运动十千亿力持，示现十千亿神变，具足十千亿菩萨无碍，圆满十千亿菩萨助道，积集十千亿菩萨藏，照明十千亿菩萨方便，演说十千亿诸义，成就十千亿诸愿，出生十千亿回向，净治十千亿菩萨正位，明了十千亿法门，开示十千亿演说，修治十千亿菩萨清净。</p>
<p>“佛子，菩萨摩诃萨复有无数功德、无量功德、无边功德、无等功德、不可数功德、不可称功德、不可思功德、不可量功德、不可说功德、无尽功德。佛子，此菩萨于如是功德，皆已办具，皆已积集，皆已庄严，皆已清净，皆已莹彻，皆已摄受，皆能出生，皆可称叹，皆得坚固，皆已成就。</p>
<p>“佛子，菩萨摩诃萨住此三昧，为东方十千阿僧祇佛刹微尘数名号诸佛之所摄受，一一名号复有十千阿僧祇佛刹微尘数佛，各各差别；如东方，南、西、北方，四维、上、下，亦复如是。彼诸佛悉现其前，为现诸佛清净刹，为说诸佛无量身，为说诸佛难思眼，为说诸佛无量耳，为说诸佛清净鼻，为说诸佛清净舌，为说诸佛无住心，为说如来无上神通，令修如来无上菩提，令得如来清净音声，开示如来不退法轮，显示如来无边众会，令入如来无边秘密，赞叹如来一切善根，令入如来平等之法，宣说如来三世种性，示现如来无量色相，阐扬如来护念之法，演畅如来微妙法音，辩明一切诸佛世界，宣扬一切诸佛三昧，示现诸佛众会次第，护持诸佛不思议法，说一切法犹如幻化，明诸法性无有动转，开示一切无上法轮，赞美如来无量功德，令入一切诸三昧云，令知其心如幻如化、无边无尽。</p>
<p>“佛子，菩萨摩诃萨住此法界自在三昧时，彼十方各十千阿僧祇佛刹微尘数名号如来，一一名中各有十千阿僧祇佛刹微尘数佛同时护念，令此菩萨得无边身；令此菩萨得无碍心；令此菩萨于一切法得无忘念；令此菩萨于一切法得决定慧；令此菩萨转更聪敏，于一切法皆能领受；令此菩萨于一切法悉能明了；令此菩萨诸根猛利，于神通法悉得善巧；令此菩萨境界无碍，周行法界恒不休息；令此菩萨得无碍智，毕竟清净；令此菩萨以神通力，一切世界示现成佛。</p>
<p>“佛子，菩萨摩诃萨住此三昧，得十种海。何者为十？所谓：得诸佛海，咸睹见故；得众生海，悉调伏故；得诸法海，能以智慧悉了知故；得诸刹海，以无性无作神通皆往诣故；得功德海，一切修行悉圆满故；得神通海，能广示现令开悟故；得诸根海，种种不同悉善知故；得诸心海，知一切众生种种差别无量心故；得诸行海，能以愿力悉圆满故；得诸愿海，悉使成就，永清净故。佛子，菩萨摩诃萨得如是十种海已，复得十种殊胜。何等为十？一者、于一切众生中最为第一，二者、于一切诸天中最为殊特，三者、于一切梵王中最极自在，四者、于诸世间无所染著，五者、一切世间无能映蔽，六者、一切诸魔不能惑乱，七者、普入诸趣无所挂碍，八者、处处受生知不坚固，九者、一切佛法皆得自在，十者、一切神通悉能示现。佛子，菩萨摩诃萨得如是十种殊胜已，复得十种力，于众生界修习诸行。何等为十？一谓勇健力，调伏世间故；二谓精进力，恒不退转故，三谓无著力，离诸垢染故；四谓寂静力，于一切法无诤论故；五谓逆顺力，于一切法心自在故；六谓法性力，于诸义中得自在故；七谓无碍力，智慧广大故；八谓无畏力，能说诸法故；九谓辩才力，能持诸法故；十谓开示力，智慧无边故。佛子，此十种力是广大力、最胜力、无能摧伏力、无量力、善集力、不动力、坚固力、智慧力、成就力、胜定力、清净力、极清净力、法身力、法光明力、法灯力、法门力、无能坏力、极勇猛力、大丈夫力、善丈夫修习力、成正觉力、过去积集善根力、安住无量善根力、住如来力力、心思惟力、增长菩萨欢喜力、出生菩萨净信力、增长菩萨勇猛力、菩提心所生力、菩萨清净深心力、菩萨殊胜深心力、菩萨善根熏习力、究竟诸法力、无障碍身力、入方便善巧法门力、清净妙法力、安住大势一切世间不能倾动力、一切众生无能映蔽力。佛子，此菩萨摩诃萨于如是无量功德法，能生，能成就，能圆满，能照明，能具足，能遍具足，能广大，能坚固，能增长，能净治，能遍净治。此菩萨功德边际、智慧边际、修行边际、法门边际、自在边际、苦行边际、成就边际、清净边际、出离边际、法自在边际、无能说者。此菩萨所获得、所成就、所趣入、所现前、所有境界、所有观察、所有证入、所有清净、所有了知、所有建立一切法门，于不可说劫无能说尽。</p>
<p>“佛子，菩萨摩诃萨住此三昧，能了知无数、无量、无边、无等、不可数、不可称、不可思、不可量、不可说、不可说不可说一切三昧。彼一一三昧，所有境界无量广大，于境界中若入、若起、若住，所有相状，所有示现，所有行处，所有等流，所有自性，所有除灭，所有出离，如是一切靡不明见。佛子，譬如无热恼大龙王宫流出四河，无浊无杂，无有垢秽，光色清净犹如虚空。其池四面各有一口，一一口中流出一河，于象口中出恒伽河，师子口中出私陁河，于牛口中出信度河，于马口中出缚刍河。其四大河流出之时，恒伽河口流出银沙，私陀河口流出金刚沙，信度河口流出金沙，缚刍河口流出琉璃沙；恒伽河口作白银色，私陀河口作金刚色，信度河口作黄金色，缚刍河口作琉璃色，一一河口广一由旬。其四大河既流出已，各共围绕大池七匝，随其方面四向分流，澒涌奔驰入于大海。其河旋绕，一一之间有天宝所成优钵罗华、波头摩华、拘物头华、芬陀利华，奇香发越，妙色清净；种种华叶，种种台蕊，悉是众宝，自然映彻，咸放光明，互相照现。其无热池周围广大五十由旬，众宝妙沙遍布其底，种种摩尼以为严饰，无量妙宝庄严其岸，栴檀妙香普散其中，优钵罗华、波头摩华、拘物头华、芬陀利华及余宝华皆悉遍满，微风吹动，香气远彻，华林宝树周匝围绕。日光出时，普皆照明池河内外一切众物，接影连辉成光明网。如是众物，若远、若近，若高、若下，若广、若狭，若粗、若细，乃至极小一沙一尘，悉是妙宝，光明鉴彻，靡不于中日轮影现，亦复展转更相现影；如是众影不增不减、非合非散，皆如本质而得明见。佛子，如无热大池，于四口中流出四河入于大海；菩萨摩诃萨亦复如是，从四辩才，流出诸行，究竟入于一切智海。如恒伽大河，从银色象口流出银沙；菩萨摩诃萨亦复如是，以义辩才，说一切如来所说一切义门，出生一切清净白法，究竟入于无碍智海。如私陀大河，从金刚色师子口流出金刚沙；菩萨摩诃萨亦复如是，以法辩才，为一切众生说佛金刚句，引出金刚智，究竟入于无碍智海。如信度大河，从金色牛口流出金沙；菩萨摩诃萨亦复如是，以训词辩说，随顺世间缘起方便，开悟众生，令皆欢喜，调伏成熟，究竟入于缘起方便海。如缚刍大河，于琉璃色马口流出琉璃沙；菩萨摩诃萨亦复如是，以无尽辩，雨百千亿那由他不可说法，令其闻者皆得润洽，究竟入于诸佛法海。如四大河，随顺围绕无热池已四方入海，菩萨摩诃萨亦复如是，成就随顺身业、随顺语业、随顺意业，成就智为前导身业、智为前导语业、智为前导意业，四方流注，究竟入于一切智海。佛子，何者名为菩萨四方？佛子，所谓：见一切佛而得开悟，闻一切法受持不忘，圆满一切波罗蜜行，大悲说法满足众生。如四大河围绕大池，于其中间，优钵罗华、波头摩华、拘物头华、芬陀利华皆悉遍满；菩萨摩诃萨亦复如是，于菩提心中间，不舍众生，说法调伏，悉令圆满无量三昧，见佛国土庄严清净。如无热大池，宝树围绕；菩萨摩诃萨亦复如是，现佛国土庄严围绕，令诸众生趣向菩提。如无热大池，其中纵广五十由旬，清净无浊；菩萨摩诃萨亦复如是，菩提之心其量无边，善根充满，清净无浊。如无热大池，以无量宝庄严其岸，散栴檀香遍满其中；菩萨摩诃萨亦复如是，以百千亿十种智宝严菩提心大愿之岸，普散一切众善妙香。如无热大池，底布金沙，种种摩尼间错庄严；菩萨摩诃萨亦复如是，微妙智慧周遍观察，不可思议菩萨解脱种种法宝间错庄严，得一切法无碍光明，住于一切诸佛所住，入于一切甚深方便。如阿那婆达多龙王，永离龙中所有热恼；菩萨摩诃萨亦复如是，永离一切世间忧恼，虽现受生而无染著。如四大河，润泽一切阎浮提地，既润泽已入于大海；菩萨摩诃萨亦复如是，以四智河润泽天、人、沙门、婆罗门，令其普入阿耨多罗三藐三菩提智慧大海，以四种力而为庄严。何者为四？一者、愿智河，救护调伏一切众生常不休息；二者、波罗蜜智河，修菩提行饶益众生，去、来、今世相续无尽，究竟入于诸佛智海；三者、菩萨三昧智河，无数三昧以为庄严，见一切佛，入诸佛海；四者、大悲智河，大慈自在普救众生，方便摄取无有休息，修行秘密功德之门，究竟入于十力大海。如四大河，从无热池既流出已，究竟无尽，入于大海；菩萨摩诃萨亦复如是，以大愿力修菩萨行，自在知见无有穷尽，究竟入于一切智海。如四大河，入于大海，无能为碍令不入者；菩萨摩诃萨亦复如是，常勤修习普贤行愿，成就一切智慧光明，住于一切佛菩提法，入如来智无有障碍。如四大河，奔流入海，经于累劫亦无疲厌；菩萨摩诃萨亦复如是，以普贤行愿，尽未来劫修菩萨行，入如来海不生疲厌。佛子，如日光出时，无热池中金沙、银沙、金刚沙、琉璃沙及余一切种种宝物，皆有日影于中显现；其金沙等一切宝物，亦各展转而现其影，互相鉴彻，无所妨碍。菩萨摩诃萨亦复如是，住此三昧，于自身一一毛孔中，悉见不可说不可说佛刹微尘数诸佛如来，亦见彼佛所有国土道场众会一一佛所听法、受持、信解、供养，各经不可说不可说亿那由他劫而不想念时节长短，其诸众会亦无迫隘。何以故？以微妙心，入无边法界故，入无等差别业果故，入不思议三昧境界故，入不思议思惟境界故，入一切佛自在境界故，得一切佛所护念故，得一切佛大神变故，得诸如来难得难知十种力故，入普贤菩萨行圆满境界故，得一切佛无劳倦神通力故。</p>
<p>“佛子，菩萨摩诃萨虽能于定一念入出，而亦不废长时在定，亦无所著；虽于境界无所依住，而亦不舍一切所缘；虽善入刹那际，而为利益一切众生，现佛神通无有厌足；虽等入法界，而不得其边；虽无所住、无有处所，而恒趣入一切智道，以变化力普入无量众生众中，具足庄严一切世界；虽离世间颠倒分别，超过一切分别之地，亦不舍于种种诸相；虽能具足方便善巧，而究竟清净；虽不分别菩萨诸地，而皆已善入。佛子，譬如虚空，虽能容受一切诸物，而离有无。菩萨摩诃萨亦复如是，虽普入一切世间，而离世间想；虽勤度一切众生，而离众生想；虽深知一切法，而离诸法想；虽乐见一切佛，而离诸佛想；虽善入种种三昧，而知一切法自性皆如，无所染著；虽以无边辩才演无尽法句，而心恒住离文字法；虽乐观察无言说法，而恒示现清净音声；虽住一切离言法际，而恒示现种种色相；虽教化众生，而知一切法毕竟性空；虽勤修大悲度脱众生，而知众生界无尽无散；虽了达法界常住不变，而以三轮调伏众生恒不休息；虽常安住如来所住，而智慧清净，心无怖畏，分别演说种种诸法，转于法轮常不休息。佛子，是为菩萨摩诃萨第九法界自在大三昧善巧智。</p>
<h2 id="大方广佛华严经卷第四十三"><a href="#大方广佛华严经卷第四十三" class="headerlink" title="大方广佛华严经卷第四十三"></a>大方广佛华严经卷第四十三</h2><h3 id="十定品第二十七之四"><a href="#十定品第二十七之四" class="headerlink" title="十定品第二十七之四"></a>十定品第二十七之四</h3><p>“佛子，云何为菩萨摩诃萨无碍轮三昧？佛子，菩萨摩诃萨入此三昧时，住无碍身业、无碍语业、无碍意业，住无碍佛国土，得无碍成就众生智，获无碍调伏众生智，放无碍光明，现无碍光明网，示无碍广大变化，转无碍清净法轮，得菩萨无碍自在，普入诸佛力，普住诸佛智，作佛所作，净佛所净，现佛神通，令佛欢喜，行如来行，住如来道，常得亲近无量诸佛，作诸佛事绍诸佛种。</p>
<p>“佛子，菩萨摩诃萨住此三昧已，观一切智，总观一切智，别观一切智，随顺一切智，显示一切智，攀缘一切智，见一切智，总见一切智，别见一切智，于普贤菩萨广大愿、广大心、广大行、广大所趣、广大所入、广大光明、广大出现、广大护念、广大变化、广大道，不断不退，无休无替，无倦无舍，无散无乱，常增进，恒相续。何以故？此菩萨摩诃萨于诸法中，成就大愿，发行大乘，入于佛法大方便海；以胜愿力，于诸菩萨所行之行，智慧明照皆得善巧，具足菩萨神通变化，善能护念一切众生；如去、来、今一切诸佛之所护念，于诸众生恒起大悲，成就如来不变异法。佛子，譬如有人以摩尼宝置色衣中，其摩尼宝虽同衣色，不舍自性。菩萨摩诃萨亦复如是，成就智慧以为心宝，观一切智普皆明现，然不舍于菩萨诸行。何以故？菩萨摩诃萨发大誓愿，利益一切众生，度脱一切众生，承事一切诸佛，严净一切世界，安慰众生，深入法海；为净众生界，现大自在，给施众生，普照世间，入于无边幻化法门，不退不转，无疲无厌。佛子，譬如虚空持众世界，若成若住，无厌无倦，无羸无朽，无散无坏，无变无异，无有差别，不舍自性。何以故？虚空自性，法应尔故。菩萨摩诃萨亦复如是，立无量大愿，度一切众生，心无厌倦。佛子，譬如涅槃，去、来、现在无量众生于中灭度，终无厌倦。何以故？一切诸法本性清净，是谓涅槃。云何于中而有厌倦？菩萨摩诃萨亦复如是，为欲度脱一切众生皆令出离而现于世，云何而起疲厌之心？佛子，如萨婆若，能令过去、未来、现在一切菩萨，于诸佛家已、现、当生，乃至令成无上菩提，终不疲厌。何以故？一切智与法界无二故，于一切法无所著故。菩萨摩诃萨亦复如是，其心平等住一切智，云何而有疲厌之心？</p>
<p>“佛子，此菩萨摩诃萨有一莲华，其华广大尽十方际，以不可说叶、不可说宝、不可说香而为庄严；其不可说宝，复各示现种种众宝，清净妙好，极善安住。其华常放众色光明，普照十方一切世界无所障碍；真金为网，弥覆其上；宝铎徐摇，出微妙音，其音演畅一切智法。此大莲华具足如来清净庄严，一切善根之所生起，吉祥为表，神力所现，有十千阿僧祇清净功德，菩萨妙道之所成就，一切智心之所流出，十方佛影于中显现，世间瞻仰犹如佛塔，众生见者无不礼敬，从能了幻正法所生，一切世间不可为喻。菩萨摩诃萨于此华上结跏趺坐，其身大小与华相称。一切诸佛神力所加，令菩萨身一一毛孔各出百万亿那由他不可说佛刹微尘数光明，一一光明现百万亿那由他不可说佛刹微尘数摩尼宝，其宝皆名普光明藏，种种色相以为庄严，无量功德之所成就，众宝及华以为罗网弥覆其上，散百千亿那由他殊胜妙香，无量色相种种庄严，复现不思议宝庄严盖以覆其上。一一摩尼宝悉现百万亿那由他不可说佛刹微尘数楼阁；一一楼阁现百万亿那由他不可说佛刹微尘数莲华藏师子之座；一一师子座现百万亿那由他不可说佛刹微尘数光明；一一光明现百万亿那由他不可说佛刹微尘数色相；一一色相现百万亿那由他不可说佛刹微尘数光明轮；一一光明轮现百万亿那由他不可说佛刹微尘数毗卢遮那摩尼宝华；一一华现百万亿那由他不可说佛刹微尘数台；一一台现百万亿那由他不可说佛刹微尘数佛；一一佛现百万亿那由他不可说佛刹微尘数神变；一一神变净百万亿那由他不可说佛刹微尘数众生众；一一众生众中现百万亿那由他不可说佛刹微尘数诸佛自在；一一自在雨百万亿那由他不可说佛刹微尘数佛法；一一佛法有百万亿那由他不可说佛刹微尘数修多罗；一一修多罗说百万亿那由他不可说佛刹微尘数法门；一一法门有百万亿那由他不可说佛刹微尘数金刚智所入法轮，差别言辞各别演说；一一法轮成熟百万亿那由他不可说佛刹微尘数众生界；一一众生界有百万亿那由他不可说佛刹微尘数众生，于佛法中而得调伏。</p>
<p>“佛子，菩萨摩诃萨住此三昧，示现如是神通境界无量变化，悉知如幻而不染著，安住无边不可说法。自性清净、法界实相、如来种性，无碍际中，无去无来，非先非后，甚深无底，现量所得，以智自入，不由他悟。心不迷乱亦无分别，为去、来、今一切诸佛之所称赞，从诸佛力之所流出，入于一切诸佛境界。体性如实，净眼现证，慧眼普见，成就佛眼为世明灯，行于智眼所知境界，广能开示微妙法门。成菩提心，趣胜丈夫，于诸境界无有障碍，入智种性出生诸智，离世生法而现受生，神通变化，方便调伏。如是一切无非善巧，功德解欲悉皆清净，最极微妙具足圆满，智慧广大犹如虚空，善能观察众圣境界，信行愿力坚固不动，功德无尽世所称叹。于一切佛所观之藏，大菩提处一切智海，集众妙宝，为大智者，犹如莲华自性清净，众生见者皆生欢喜、咸得利益。智光普照，见无量佛，净一切法，所行寂静，于诸佛法究竟无碍。恒以方便住佛菩提功德行中而得出生，具菩萨智，为菩萨首，一切诸佛共所护念。得佛威神，成佛法身，念力难思，于境一缘而无所缘，其行广大无相无碍，等于法界无量无边。所证菩提犹如虚空，无有边际，无所缚著，于诸世间普作饶益，一切智海善根所流，悉能通达无量境界。已善成就清净施法，住菩萨心，净菩萨种，能随顺生诸佛菩提，于诸佛法皆得善巧，具微妙行，成坚固力。一切诸佛自在威神，众生难闻，菩萨悉知入不二门住无相法；虽复永舍一切诸相，而能广说种种诸法，随诸众生心乐欲解，悉使调伏，咸令欢喜。法界为身无有分别，智慧境界不可穷尽，志常勇猛，心恒平等。见一切佛功德边际，了一切劫差别次第，开示一切法，安住一切刹，严净一切诸佛国土，显现一切正法光明，演去、来、今一切佛法，示诸菩萨所住之处。为世明灯，生诸善根，永离世间，常生佛所，得佛智慧明了第一。一切诸佛皆共摄受，已入未来诸佛之数，从诸善友而得出生，所有志求皆无不果。具大威德，住增上意，随所听闻咸能善说，亦为开示闻法善根。住实际轮，于一切法心无障碍；不舍诸行，离诸分别，于一切法心无动念。得智慧明灭诸痴暗，悉能明照一切佛法，不坏诸有而生其中，了知一切诸有境界。从本已来无有动作，身、语、意业皆悉无边，虽随世俗演说种种无量文字，而恒不坏离文字法。深入佛海，知一切法但有假名，于诸境界无系无著；了一切法空无所有，所修诸行从法界生，犹如虚空无相无形。深入法界随顺演说，于一境门生一切智，观十力地以智修学，智为桥梁至萨婆若，以智慧眼见法无碍，善入诸地知种种义，一一法门悉得明了，所有大愿靡不成就。</p>
<p>“佛子，菩萨摩诃萨以此开示一切如来无差别性，此是无碍方便之门，此能出生菩萨众会，此法唯是三昧境界，此能勇进入萨婆若，此能开显诸三昧门，此能无碍普入诸刹，此能调伏一切众生，此能住于无众生际，此能开示一切佛法，此于境界皆无所得。虽一切时演说开示，而恒远离妄想分别；虽知诸法皆无所作，而能示现一切作业；虽知诸佛无有二相，而能显示一切诸佛；虽知无色，而演说诸色；虽知无受，而演说诸受；虽知无想，而演说诸想；虽知无行，而演说诸行；虽知无识，而演说诸识，恒以法轮开示一切；虽知法无生，而常转法轮；虽知法无差别，而说诸差别门；虽知诸法无有生灭，而说一切生灭之相；虽知诸法无粗无细，而说诸法粗细之相；虽知诸法无上、中、下，而能宣说最上之法；虽知诸法不可言说，而能演说清净言辞；虽知诸法无内无外，而说一切内外诸法；虽知诸法不可了知，而说种种智慧观察；虽知诸法无有真实，而说出离真实之道；虽知诸法毕竟无尽，而能演说尽诸有漏；虽知诸法无违无诤，然亦不无自他差别；虽知诸法毕竟无师，而常尊敬一切师长；虽知诸法不由他悟，而常尊敬诸善知识；虽知法无转，而转法轮；虽知法无起，而示诸因缘；虽知诸法无有前际，而广说过去；虽知诸法无有后际，而广说未来；虽知诸法无有中际，而广说现在；虽知诸法无有作者，而说诸作业；虽知诸法无有因缘，而说诸集因；虽知诸法无有等比，而说平等、不平等道；虽知诸法无有言说，而决定说三世之法；虽知诸法无有所依，而说依善法而得出离；虽知法无身，而广说法身；虽知三世诸佛无边，而能演说唯有一佛；虽知法无色，而现种种色；虽知法无见，而广说诸见；虽知法无相，而说种种相；虽知诸法无有境界，而广宣说智慧境界；虽知诸法无有差别，而说行果种种差别；虽知诸法无有出离，而说清净诸出离行；虽知诸法本来常住，而说一切诸流转法；虽知诸法无有照明，而恒广说照明之法。</p>
<p>“佛子，菩萨摩诃萨入如是大威德三昧智轮，则能证得一切佛法，则能趣入一切佛法，则能成就，则能圆满，则能积集，则能清净，则能安住，则能了达，与一切法自性相应，而此菩萨摩诃萨不作是念：‘有若干诸菩萨、若干菩萨法、若干菩萨究竟、若干幻究竟、若干化究竟、若干神通成就、若干智成就、若干思惟、若干证入、若干趣向、若干境界。’何以故？菩萨三昧，如是体性，如是无边，如是殊胜故。此三昧种种境界、种种威力、种种深入，所谓：入不可说智门、入离分别诸庄严、入无边殊胜波罗蜜、入无数禅定、入百千亿那由他不可说广大智、入见无边佛胜妙藏、入于境界不休息、入清净信解助道法、入诸根猛利大神通、入于境界心无碍、入见一切佛平等眼、入积集普贤胜志行、入住那罗延妙智身、入说如来智慧海、入起无量种自在神变、入生一切佛无尽智门、入住一切佛现前境界、入净普贤菩萨自在智、入开示无比普门智、入普知法界一切微细境界、入普现法界一切微细境界、入一切殊胜智光明、入一切自在边际、入一切辩才法门际、入遍法界智慧身、入成就一切处遍行道、入善住一切差别三昧、入知一切诸佛心。</p>
<p>“佛子，此菩萨摩诃萨住普贤行，念念入百亿不可说三昧，然不见普贤菩萨三昧及佛境界庄严前际。何以故？知一切法究竟无尽故，知一切佛刹无边故，知一切众生界不思议故，知前际无始故，知未来无穷故，知现在尽虚空遍法界无边故，知一切诸佛境界不可思议故，知一切菩萨行无数故，知一切诸佛辩才所说境界不可说无边故，知一切幻心所缘法无量故。佛子，如如意珠，随有所求一切皆得，求者无尽，意皆满足，而珠势力终不匮止。菩萨摩诃萨亦复如是，入此三昧，知心如幻，出生一切诸法境界，周遍无尽，不匮不息。何以故？菩萨摩诃萨成就普贤无碍行智，观察无量广大幻境，犹如影像无增减故。佛子，譬如凡夫，各别生心，已生、现生及以当生，无有边际，无断无尽；其心流转，相续不绝，不可思议。菩萨摩诃萨亦复如是，入此普幻门三昧，无有边际，不可测量。何以故？了达普贤菩萨普幻门无量法故。佛子，譬如难陀跋难陀、摩那斯龙王及余大龙降雨之时，滴如车轴，无有边际；虽如是雨，雨终不尽，此是诸龙无作境界。菩萨摩诃萨亦复如是，住此三昧，入普贤菩萨诸三昧门、智门、法门、见诸佛门、往诸方门、心自在门、加持门、神变门、神通门、幻化门、诸法如幻门、不可说不可说诸菩萨充满门，亲近不可说不可说佛刹微尘数如来正觉门，入不可说不可说广大幻网门，知不可说不可说差别广大佛刹门，知不可说不可说有体性、无体性世界门，知不可说不可说众生想门，知不可说不可说时劫差别门，知不可说不可说世界成坏门，知不可说不可说覆住、仰住诸佛刹门，于一念中皆如实知。如是入时，无有边际，无有穷尽，不疲不厌，不断不息，无退无失；于诸法中不住非处，恒正思惟，不沉不举；求一切智常无退舍，为一切佛刹照世明灯，转不可说不可说法轮；以妙辩才咨问如来无穷尽时，示成佛道无有边际，调伏众生恒无废舍，常勤修习普贤行愿未曾休息，示现无量不可说不可说色相身无有断绝。何以故？譬如燃火，随所有缘，于尔所时火起不息。菩萨摩诃萨亦复如是，观察众生界、法界、世界，犹如虚空无有边际，乃至能于一念之顷，往不可说不可说佛刹微尘数佛所。一一佛所入不可说不可说一切智种种差别法；令不可说不可说众生界出家为道，勤修善根，究竟清净；令不可说不可说菩萨于普贤行愿未决定者而得决定，安住普贤智慧之门；以无量方便，入不可说不可说三世成、住、坏广大差别劫，于不可说不可说成、住、坏世间差别境界，起于尔所大悲大愿，调伏无量一切众生悉使无余。何以故？此菩萨摩诃萨为欲度脱一切众生，修普贤行，生普贤智，满足普贤所有行愿。是故，诸菩萨应于如是种类、如是境界、如是威德、如是广大、如是无量、如是不思议、如是普照明、如是一切诸佛现前住、如是一切如来所护念、如是成就往昔善根、如是其心无碍不动三昧之中，勤加修习，离诸热恼，无有疲厌，心不退转，立深志乐，勇猛无怯，顺三昧境界，入难思智地。不依文字，不著世间，不取诸法，不起分别，不染著世事，不分别境界，于诸法智但应安住，不应称量。所谓：亲近一切智，悟解佛菩提，成就法光明，施与一切众生善根。于魔界中拔出众生，令其得入佛法境界，令不舍大愿，勤观出道，增广净境，成就诸度，于一切佛深生信解。常应观察一切法性，无时暂舍；应知自身与诸法性普皆平等；应当明解世间所作，示其如法智慧方便；应常精进，无有休息；应观自身善根鲜少；应勤增长他诸善根；应自修行一切智道；应勤增长菩萨境界；应乐亲近诸善知识；应与同行而共止住；应不分别佛；应不舍离念；应常安住平等法界；应知一切心识如幻；应知世间诸行如梦；应知诸佛愿力出现犹如影像；应知一切诸广大业犹如变化；应知言语悉皆如响；应观诸法一切如幻；应知一切生灭之法皆如音声；应知所往一切佛刹皆无体性；应为请问如来佛法不生疲倦；应为开悟一切世间，勤加教诲而不舍离；应为调伏一切众生，知时说法而不休息。佛子，菩萨摩诃萨如是修行普贤之行，如是圆满菩萨境界，如是通达出离之道，如是受持三世佛法，如是观察一切智门，如是思惟不变异法，如是明洁增上志乐，如是信解一切如来，如是了知佛广大力，如是决定无所碍心，如是摄受一切众生。</p>
<p>“佛子，菩萨摩诃萨入普贤菩萨所住如是大智慧三昧时，十方各有不可说不可说国土，一一国土各有不可说不可说佛刹微尘数如来名号，一一名号各有不可说不可说佛刹微尘数诸佛而现其前，与如来念力，令不忘失如来境界；与一切法究竟慧，令入一切智；与知一切法种种义决定慧，令受持一切佛法趣入无碍；与无上佛菩提，令入一切智开悟法界；与菩萨究竟慧，令得一切法光明，无诸黑暗；与菩萨不退智，令知时、非时，善巧方便调伏众生；与无障碍菩萨辩才，令悟解无边法演说无尽；与神通变化力，令现不可说不可说差别身无边色相种种不同开悟众生；与圆满言音，令现不可说不可说差别音声种种言辞开悟众生；与不唐捐力，令一切众生若得见形、若得闻法皆悉成就，无空过者。佛子，菩萨摩诃萨如是满足普贤行故，得如来力，净出离道，满一切智，以无碍辩才神通变化，究竟调伏一切众生；具佛威德，净普贤行，住普贤道，尽未来际，为欲调伏一切众生，转一切佛微妙法轮。何以故？佛子，此菩萨摩诃萨成就如是殊胜大愿诸菩萨行，则为一切世间法师，则为一切世间法日，则为一切世间智月；则为一切世间须弥山王，嶷然高出，坚固不动；则为一切世间无涯智海；则为一切世间正法明灯，普照无边，相续不断；为一切众生开示无边清净功德，皆令安住功德善根；顺一切智，大愿平等，修习普贤广大之行，常能劝发无量众生，住不可说不可说广大行三昧，现大自在。</p>
<p>“佛子，此菩萨摩诃萨，获如是智，证如是法，于如是法审住明见；得如是神力，住如是境界，现如是神变，起如是神通；常安住大悲，常利益众生，开示众生安隐正道，建立福智大光明幢；证不思议解脱，住一切智解脱，到诸佛解脱彼岸，学不思议解脱方便门已得成就，入法界差别门无有错乱，于普贤不可说不可说三昧游戏自在，住师子奋迅智心意无碍。其心恒住十大法藏。何者为十？所谓：住忆念一切诸佛，住忆念一切佛法，住调伏一切众生大悲，住示现不思议清净国土智，住深入诸佛境界决定解，住去、来、现在一切佛平等相菩提，住无碍无著际，住一切法无相性，住去、来、现在一切佛平等善根，住去、来、现在一切如来法界无差别身、语、意业先导智，住观察三世一切诸佛受生、出家、诣道场、成正觉、转法轮、般涅槃悉入刹那际。佛子，此十大法藏广大无量，不可数、不可称、不可思、不可说、无穷尽、难忍受，一切世智无能称述。</p>
<p>“佛子，此菩萨摩诃萨已到普贤诸行彼岸，证清净法，志力广大，开示众生无量善根，增长菩萨一切势力，于念念顷满足菩萨一切功德，成就菩萨一切诸行，得一切佛陀罗尼法，受持一切诸佛所说；虽常安住真如实际，而随一切世俗言说，示现调伏一切众生。何以故？菩萨摩诃萨住此三昧，法如是故。佛子，菩萨摩诃萨以此三昧，得一切佛广大智，得巧说一切广大法自在辩才，得一切世中最为殊胜清净无畏法，得入一切三昧智，得一切菩萨善巧方便，得一切法光明门，到安慰一切世间法彼岸，知一切众生时、非时，照十方世界一切处，令一切众生得胜智，作一切世间无上师，安住一切诸功德，开示一切众生清净三昧，令入最上智。何以故？菩萨摩诃萨如是修行，则利益众生，则增长大悲，则亲近善知识，则见一切佛，则了一切法，则诣一切刹，则入一切方，则入一切世，则悟一切法平等性，则知一切佛平等性，则住一切智平等性。于此法中，作如是业，不作余业；住未足心，住不散乱心，住专一心，住勤修心，住决定心，住不变异心；如是思惟，如是作业，如是究竟。</p>
<p>“佛子，菩萨摩诃萨无异语、异作，有如语、如作。何以故？譬如金刚，以不可坏而得其名，终无有时离于不坏；菩萨摩诃萨亦复如是，以诸行法而得其名，终无有时离诸行法。譬如真金，以有妙色而得其名，终无有时离于妙色；菩萨摩诃萨亦复如是，以诸善业而得其名，终无有时离诸善业。譬如日天子，以光明轮而得其名，终无有时离光明轮；菩萨摩诃萨亦复如是，以智慧光而得其名，终无有时离智慧光。譬如须弥山王，以四宝峰处于大海，迥然高出而得其名，终无有时舍离四峰；菩萨摩诃萨亦复如是，以诸善根处在于世，迥然高出而得其名，终无有时舍离善根。譬如大地，以持一切而得其名，终无有时舍离能持；菩萨摩诃萨亦复如是，以度一切而得其名，终无有时舍离大悲。譬如大海，以含众水而得其名，终无有时舍离于水；菩萨摩诃萨亦复如是，以诸大愿而得其名，终不暂舍度众生愿。譬如军将，以能惯习战斗之法而得其名，终无有时舍离此能；菩萨摩诃萨亦复如是，以能惯习如是三昧而得其名，乃至成就一切智智，终无有时舍离此行。如转轮王，驭四天下，常勤守护一切众生，令无横死，恒受快乐；菩萨摩诃萨亦复如是，入如是等诸大三昧，常勤化度一切众生，乃至令其究竟清净。譬如种子，植之于地，乃至能令茎叶增长；菩萨摩诃萨亦复如是，修普贤行，乃至能令一切众生善法增长。譬如大云，于夏暑月降霔大雨，乃至增长一切种子；菩萨摩诃萨亦复如是，入如是等诸大三昧，修菩萨行，雨大法雨，乃至能令一切众生究竟清净、究竟涅槃、究竟安隐、究竟彼岸、究竟欢喜、究竟断疑，为诸众生究竟福田，令其施业皆得清净，令其皆住不退转道，令其同得一切智智，令其皆得出离三界，令其皆得究竟之智，令其皆得诸佛如来究竟之法，置诸众生一切智处。何以故？菩萨摩诃萨成就此法，智慧明了，入法界门，能净菩萨不可思议无量诸行。所谓：能净诸智，求一切智故；能净众生，使调伏故；能净刹土，常回向故；能净诸法，普了知故；能净无畏，无怯弱故；能净无碍辩，巧演说故；能净陀罗尼，于一切法得自在故；能净亲近行，常见一切佛兴世故。佛子，菩萨摩诃萨住此三昧，得如是等百千亿那由他不可说不可说清净功德，于如是等三昧境界得自在故，一切诸佛所加被故，自善根力之所流故，入智慧地大威力故，诸善知识引导力故，摧伏一切诸魔力故，同分善根淳净力故，广大誓愿欲乐力故，所种善根成就力故，超诸世间无尽之福、无对力故。</p>
<p>“佛子，菩萨摩诃萨住此三昧，得十种法，同去、来、今一切诸佛。何者为十？所谓：得诸相好，种种庄严，同于诸佛；能放清净大光明网，同于诸佛；神通变化，调伏众生，同于诸佛；无边色身，清净圆音，同于诸佛；随众生业现净佛国，同于诸佛；一切众生所有语言皆能摄持、不忘不失，同于诸佛；无尽辩才随众生心而转法轮令生智慧，同于诸佛；大师子吼无所怯畏，以无量法开悟群生，同于诸佛；于一念顷，以大神通普入三世，同于诸佛；普能显示一切众生诸佛庄严、诸佛威力、诸佛境界，同于诸佛。”</p>
<p>尔时，普眼菩萨白普贤菩萨言：“佛子，此菩萨摩诃萨得如是法，同诸如来，何故不名佛？何故不名十力？何故不名一切智？何故不名一切法中得菩提者？何故不得名为普眼？何故不名一切境中无碍见者？何故不名觉一切法？何故不名与三世佛无二住者？何故不名住实际者？何故修行普贤行愿犹未休息？何故不能究竟法界舍菩萨道？”</p>
<p>尔时，普贤菩萨告普眼菩萨言：“善哉！佛子，如汝所言，若此菩萨摩诃萨同一切佛，以何义故不名为佛？乃至不能舍菩萨道？佛子，此菩萨摩诃萨已能修习去、来、今世一切菩萨种种行愿，入智境界，则名为佛；于如来所修菩萨行无有休息，说名菩萨。如来诸力皆悉已入，则名十力；虽成十力，行普贤行而无休息，说名菩萨。知一切法而能演说，名一切智；虽能演说一切诸法，于一一法善巧思惟未尝止息，说名菩萨。知一切法无有二相，是则说名悟一切法；于二、不二一切诸法差别之道善巧观察，展转增胜无有休息，说名菩萨。已能明见普眼境界，说名普眼；虽能证得普眼境界，念念增长未曾休息，说名菩萨。于一切法悉能明照，离诸暗障，名无碍见；常勤忆念无碍见者，说名菩萨。已得诸佛智慧之眼，是则说名觉一切法；观诸如来正觉智眼而不放逸，说名菩萨。住佛所住，与佛无二，说名与佛无二住者；为佛摄受，修诸智慧，说名菩萨。常观一切世间实际，是则说名住实际者；虽常观察诸法实际，而不证入亦不舍离，说名菩萨。不来不去，无同无异，此等分别悉皆永息，是则说名休息愿者；广大修习，圆满不退，则名未息普贤愿者。了知法界无有边际，一切诸法一相无相，是则说名究竟法界舍菩萨道；虽知法界无有边际，而知一切种种异相，起大悲心度诸众生，尽未来际无有疲厌，是则说名普贤菩萨。</p>
<p>“佛子，譬如伊罗钵那象王，住金胁山七宝窟中，其窟周围悉以七宝而为栏楯，宝多罗树次第行列，真金罗网弥覆其上；象身洁白犹如珂雪，上立金幢，金为璎珞，宝网覆鼻，宝铃垂下，七肢成就，六牙具足，端正充满，见者欣乐，调良善顺，心无所逆。若天帝释将欲游行，尔时象王即知其意，便于宝窟而没其形，至忉利天释主之前，以神通力种种变现，令其身有三十三头，于一一头化作七牙，于一一牙化作七池，一一池中有七莲华，一一华中有七采女，一时俱奏百千天乐。是时，帝释乘兹宝象，从难胜殿往诣华园，芬陀利华遍满其中。是时，帝释至华园已，从象而下，入于一切宝庄严殿，无量采女以为侍从，歌咏妓乐受诸快乐。尔时，象王复以神通隐其象形现作天身，与三十三天及诸采女，于芬陀利华园之内欢娱戏乐，所现身相、光明衣服、往来进止、语笑观瞻，皆如彼天，等无有异，无能分别；此象、此天，象之与天，更互相似。佛子，彼伊罗钵那象王，于金胁山七宝窟中无所变化，至于三十三天之上，为欲供养释提桓因，化作种种诸可乐物，受天快乐，与天无异。佛子，菩萨摩诃萨亦复如是，修习普贤菩萨行愿及诸三昧以为众宝庄严之具，七菩提分为菩萨身，所放光明以之为网，建大法幢，鸣大法钟，大悲为窟，坚固大愿以为其牙，智慧无畏犹如师子，法缯系顶，开示秘密，到诸菩萨行愿彼岸。为欲安处菩提之座，成一切智，得最正觉，增长普贤广大行愿，不退不息，不断不舍，大悲精进，尽未来际度脱一切苦恼众生。不舍普贤道，现成最正觉，现不可说不可说成正觉门，现不可说不可说转法轮门，现不可说不可说住深心门；于不可说不可说广大国土，现涅槃变化门；于不可说不可说差别世界，而现受生修普贤行，现不可说不可说如来；于不可说不可说广大国土菩提树下成最正觉，不可说不可说菩萨众亲近围绕。或于一念顷，修普贤行而成正觉，或须臾顷，或于一时，或于一日，或于半月，或于一月，或于一年，或无数年，或于一劫，如是乃至不可说不可说劫，修普贤行而成正觉。复于一切诸佛刹中而为上首，亲近于佛，顶礼供养，请问观察如幻境界，净修菩萨无量诸行、无量诸智、种种神变、种种威德、种种智慧、种种境界、种种神通、种种自在、种种解脱、种种法明、种种教化调伏之法。</p>
<p>“佛子，菩萨摩诃萨本身不灭，以行愿力于一切处如是变现。何以故？欲以普贤自在神力调伏一切诸众生故，令不可说不可说众生得清净故，令其永断生死轮故，严净广大诸世界故，常见一切诸如来故，深入一切佛法流故，忆念三世诸佛种故，忆念十方一切佛法及法身故，普修一切菩萨诸行使圆满故，入普贤流自在能证一切智故。佛子，汝应观此菩萨摩诃萨，不舍普贤行，不断菩萨道，见一切佛，证一切智，自在受用一切智法。如伊罗钵那象王不舍象身，往三十三天，为天所乘，受天快乐，作天游戏，承事天主，与天采女而作欢娱，同于诸天无有差别。佛子，菩萨摩诃萨亦复如是，不舍普贤大乘诸行，不退诸愿，得佛自在，具一切智，证佛解脱，无障无碍，成就清净，于诸国土无所染著，于佛法中无所分别；虽知诸法普皆平等无有二相，而恒明见一切佛土；虽已等同三世诸佛，而修菩萨行相续不断。佛子，菩萨摩诃萨安住如是普贤行愿广大之法，当知是人心得清净。佛子，此是菩萨摩诃萨第十无碍轮大三昧殊胜心广大智。</p>
<p>“佛子，此是菩萨摩诃萨所住普贤行十大三昧轮。”</p>
<h2 id="大方广佛华严经卷第四十四"><a href="#大方广佛华严经卷第四十四" class="headerlink" title="大方广佛华严经卷第四十四"></a>大方广佛华严经卷第四十四</h2><h3 id="十通品第二十八"><a href="#十通品第二十八" class="headerlink" title="十通品第二十八"></a>十通品第二十八</h3><p>尔时，普贤菩萨摩诃萨告诸菩萨言：“佛子，菩萨摩诃萨有十种通。何者为十？</p>
<p>“佛子，菩萨摩诃萨以他心智通，知一三千大千世界众生心差别，所谓：善心、不善心、广心、狭心、大心、小心、顺生死心、背生死心、声闻心、独觉心、菩萨心、声闻行心、独觉行心、菩萨行心、天心、龙心、夜叉心、乾闼婆心、阿修罗心、迦楼罗心、紧那罗心、摩睺罗伽心、人心、非人心、地狱心、畜生心、阎魔王处心、饿鬼心、诸难处众生心，如是等无量差别种种众生心悉分别知。如一世界，如是百世界、千世界、百千世界、百千亿那由他世界，乃至不可说不可说佛刹微尘数世界中所有众生心悉分别知。是名菩萨摩诃萨第一善知他心智神通。</p>
<p>“佛子，菩萨摩诃萨以无碍清净天眼智通，见无量不可说不可说佛刹微尘数世界中众生，死此生彼，善趣、恶趣，福相、罪相，或好或丑，或垢或净。如是品类无量众生，所谓：天众、龙众、夜叉众、乾闼婆众、阿修罗众、迦楼罗众、紧那罗众、摩睺罗伽众、人众、非人众、微细身众生众、广大身众生众、小众、大众，如是种种众生众中，以无碍眼悉皆明见；随所积集业、随所受苦乐、随心、随分别、随见、随言说、随因、随业、随所缘、随所起，悉皆见之，无有错谬。是名菩萨摩诃萨第二无碍天眼智神通。</p>
<p>“佛子，菩萨摩诃萨以宿住随念智通，能知自身及不可说不可说佛刹微尘数世界中一切众生，过去不可说不可说佛刹微尘数劫宿住之事。所谓：某处生，如是名，如是姓，如是种族，如是饮食，如是苦乐。从无始来，于诸有中，以因以缘，展转滋长，次第相续，轮回不绝，种种品类、种种国土、种种趣生、种种形相、种种业行、种种结使、种种心念、种种因缘、受生差别，如是等事皆悉了知。又忆过去尔所佛刹微尘数劫，尔所佛刹微尘数世界中，有尔所佛刹微尘数诸佛，一一佛如是名号，如是出兴，如是众会，如是父母，如是侍者，如是声闻，如是最胜二大弟子，于如是城邑，如是出家，复于如是菩提树下成最正觉，于如是处，坐如是座，演说如是若干经典，如是利益尔所众生，于尔所时住于寿命，施作如是若干佛事，依无余依般涅槃界而般涅槃，般涅槃后法住久近，如是一切悉能忆念。又忆念不可说不可说佛刹微尘数诸佛名号，一一名号有不可说不可说佛刹微尘数佛，从初发心，起愿修行，供养诸佛，调伏众生，众会说法，寿命多少，神通变化，乃至入于无余涅槃，般涅槃后法住久近，造立塔庙种种庄严，令诸众生种植善根，皆悉能知。是名菩萨摩诃萨第三知过去际劫宿住智神通。</p>
<p>“佛子，菩萨摩诃萨以知尽未来际劫智通，知不可说不可说佛刹微尘数世界中所有劫，一一劫中所有众生，命终受生，诸有相续，业行果报，若善，若不善，若出离，若不出离，若决定，若不决定，若邪定，若正定，若善根与使俱，若善根不与使俱，若具足善根，若不具足善根，若摄取善根，若不摄取善根，若积集善根，若不积集善根，若积集罪法，若不积集罪法，如是一切皆能了知。又知不可说不可说佛刹微尘数世界，尽未来际有不可说不可说佛刹微尘数劫，一一劫有不可说不可说佛刹微尘数诸佛名号，一一名号有不可说不可说佛刹微尘数诸佛如来，一一如来，从初发心，起愿立行，供养诸佛，教化众生，众会说法，寿命多少，神通变化，乃至入于无余涅槃，般涅槃后法住久近，造立塔庙种种庄严，令诸众生种植善根，如是等事悉能了知。是名菩萨摩诃萨第四知尽未来际劫智神通。</p>
<p>“佛子，菩萨摩诃萨成就无碍清净天耳，圆满广大，聪彻离障，了达无碍，具足成就，于诸一切所有音声，欲闻、不闻，随意自在。佛子，东方有不可说不可说佛刹微尘数佛，是诸佛所说、所示、所开、所演、所安立、所教化、所调伏、所忆念、所分别，甚深广大、种种差别、无量方便、无量善巧清净之法，于彼一切皆能受持。又于其中若义、若文、若一人、若众会，如其音辞，如其智慧，如所了达，如所示现，如所调伏，如其境界，如其所依，如其出道，于彼一切悉能记持，不忘不失，不断不退，无迷无惑；为他演说，令得悟解，终不忘失一文一句。如东方，南、西、北方，四维、上、下，亦复如是。是名菩萨摩诃萨第五无碍清净天耳智神通。</p>
<p>“佛子，菩萨摩诃萨住无体性神通、无作神通、平等神通、广大神通、无量神通、无依神通、随念神通、起神通、不起神通、不退神通、不断神通、不坏神通、增长神通、随诣神通。此菩萨闻极远一切世界中诸佛名，所谓：无数世界、无量世界乃至不可说不可说佛刹微尘数世界中诸佛名；闻其名已，即自见身在彼佛所。彼诸世界或仰或覆，各各形状，各各方所，各各差别，无边无碍；种种国土，种种时劫，无量功德各别庄严。彼彼如来于中出现，示现神变，称扬名号，无量无数，各各不同。此菩萨一得闻彼诸如来名，不动本处，而见其身在彼佛所，礼拜尊重，承事供养，问菩萨法，入佛智慧，悉能了达诸佛国土道场众会及所说法，至于究竟无所取著。如是，经不可说不可说佛刹微尘数劫，普至十方而无所往，然诣刹观佛听法请道，无有断绝，无有废舍，无有休息，无有疲厌；修菩萨行，成就大愿，悉令具足，曾无退转，为令如来广大种性不断绝故。是名菩萨摩诃萨第六住无体性无动作往一切佛刹智神通。</p>
<p>“佛子，菩萨摩诃萨以善分别一切众生言音智通，知不可说不可说佛刹微尘数世界中众生种种言辞。所谓：圣言辞、非圣言辞、天言辞、龙言辞、夜叉言辞、乾闼婆、阿修罗、迦楼罗、紧那罗、摩睺罗伽、人及非人乃至不可说不可说众生所有言辞，各各表示，种种差别，如是一切皆能了知。此菩萨随所入世界，能知其中一切众生所有性欲，如其性欲为出言辞，悉令解了无有疑惑。如日光出现，普照众色，令有目者悉得明见。菩萨摩诃萨亦复如是，以善分别一切言辞智，深入一切言辞云，所有言辞令诸世间聪慧之者悉得解了。是名菩萨摩诃萨第七善分别一切言辞智神通。</p>
<p>“佛子，菩萨摩诃萨以出生无量阿僧祇色身庄严智通，知一切法远离色相，无差别相，无种种相，无无量相，无分别相，无青、黄、赤、白相。菩萨如是入于法界，能现其身，作种种色。所谓：无边色、无量色、清净色、庄严色、普遍色、无比色、普照色、增上色、无违逆色、具诸相色、离众恶色、大威力色、可尊重色、无穷尽色、众杂妙色、极端严色、不可量色、善守护色、能成熟色、随化者色、无障碍色、甚明彻色、无垢浊色、极澄净色、大勇健色、不思议方便色、不可坏色、离瑕翳色、无障暗色、善安住色、妙庄严色、诸相端严色、种种随好色、大尊贵色、妙境界色、善磨莹色、清净深心色、炽然明盛色、最胜广大色、无间断色、无所依色、无等比色、充满不可说佛刹色、增长色、坚固摄受色、最胜功德色、随诸心乐色、清净解了色、积集众妙色、善巧决定色、无有障碍色、虚空明净色、清净可乐色、离诸尘垢色、不可称量色、妙见色、普见色、随时示现色、寂静色、离贪色、真实福田色、能作安隐色、离诸怖畏色、离愚痴行色、智慧勇猛色、身相无碍色、游行普遍色、心无所依色、大慈所起色、大悲所现色、平等出离色、具足福德色、随心忆念色、无边妙宝色、宝藏光明色、众生信乐色、一切智现前色、欢喜眼色、众宝庄严第一色、无有处所色、自在示现色、种种神通色、生如来家色、过诸譬喻色、周遍法界色、众皆往诣色、种种色、成就色、出离色、随所化者威仪色、见无厌足色、种种明净色、能放无数光网色、不可说光明种种差别色、不可思香光明超过三界色、不可量日轮光明照耀色、示现无比月身色、无量可爱乐华云色、出生种种莲华鬘云庄严色、超过一切世间香焰普熏色、出生一切如来藏色、不可说音声开示演畅一切法色、具足一切普贤行色。佛子，菩萨摩诃萨深入如是无色法界，能现此等种种色身，令所化者见，令所化者念，为所化者转法轮；随所化者时，随所化者相，令所化者亲近，令所化者开悟，为所化者起种种神通，为所化者现种种自在，为所化者施种种能事。是名菩萨摩诃萨为度一切众生故勤修成就第八无数色身智神通。</p>
<p>“佛子，菩萨摩诃萨以一切法智通，知一切法无有名字、无有种性，无来、无去，非异、非不异，非种种、非不种种，非二、非不二，无我、无比，不生、不灭，不动、不坏，无实、无虚，一相、无相，非无、非有，非法、非非法，不随于俗、非不随俗，非业、非非业，非报、非非报，非有为、非无为，非第一义、非不第一义，非道、非非道，非出离、非不出离，非量、非无量，非世间、非出世间，非从因生、非不从因生，非决定、非不决定，非成就、非不成就，非出、非不出，非分别、非不分别，非如理、非不如理。此菩萨不取世俗谛，不住第一义，不分别诸法，不建立文字，随顺寂灭性，不舍一切愿，见义知法，兴布法云，降霔法雨。虽知实相不可言说，而以方便无尽辩才，随法、随义次第开演；以于诸法言辞辩说皆得善巧，大慈大悲悉已清净，能于一切离文字法中出生文字，与法、与义随顺无违，为说诸法悉从缘起，虽有言说而无所著。演一切法辩才无尽，分别安立，开发示导，令诸法性具足明显，断众疑网悉得清净。虽摄众生不舍真实，于不二法而无退转，常能演说无碍法门，以众妙音，随众生心，普雨法雨而不失时。是名菩萨摩诃萨第九一切法智神通。</p>
<p>“佛子，菩萨摩诃萨以一切法灭尽三昧智通，于念念中入一切法灭尽三昧，亦不退菩萨道，不舍菩萨事，不舍大慈大悲心，修习波罗蜜未尝休息，观察一切佛国土无有厌倦，不舍度众生愿，不断转法轮事，不废教化众生业，不舍供养诸佛行，不舍一切法自在门，不舍常见一切佛，不舍常闻一切法；知一切法平等无碍，自在成就一切佛法，所有胜愿皆得圆满，了知一切国土差别，入佛种性到于彼岸；能于彼彼诸世界中，学一切法，了法无相，知一切法皆从缘起，无有体性，然随世俗方便演说；虽于诸法心无所住，然顺众生诸根欲乐，方便为说种种诸法。此菩萨住三昧时，随其心乐，或住一劫，或住百劫，或住千劫，或住亿劫，或住百亿劫，或住千亿劫，或住百千亿劫，或住那由他亿劫，或住百那由他亿劫，或住千那由他亿劫，或住百千那由他亿劫，或住无数劫，或住无量劫，乃至或住不可说不可说劫。菩萨入此一切法灭尽三昧，虽复经于尔所劫住，而身不离散、不羸瘦、不变异，非见非不见，不灭不坏，不疲不懈，不可尽竭。虽于有于无悉无所作，而能成办诸菩萨事。所谓：恒不舍离一切众生，教化调伏未曾失时，令其增长一切佛法，于菩萨行悉得圆满；为欲利益一切众生，神通变化无有休息，譬如光影普现一切，而于三昧寂然不动。是为菩萨摩诃萨入一切法灭尽三昧智神通。</p>
<p>“佛子，菩萨摩诃萨住于如是十种神通，一切天人不能思议，一切众生不能思议；一切声闻、一切独觉，及余一切诸菩萨众，如是皆悉不能思议。此菩萨，身业不可思议，语业不可思议，意业不可思议，三昧自在不可思议，智慧境界不可思议，唯除诸佛及有得此神通菩萨，余无能说此人功德称扬赞叹。佛子，是为菩萨摩诃萨十种神通。若菩萨摩诃萨住此神通，悉得一切三世无碍智神通。”</p>
<p>十忍品第二十九</p>
<p>尔时，普贤菩萨告诸菩萨言：“佛子，菩萨摩诃萨有十种忍，若得此忍，则得到于一切菩萨无碍忍地，一切佛法无碍无尽。何者为十？所谓：音声忍、顺忍、无生法忍、如幻忍、如焰忍、如梦忍、如响忍、如影忍、如化忍、如空忍。此十种忍，三世诸佛已说、今说、当说。</p>
<p>“佛子，云何为菩萨摩诃萨音声忍？谓闻诸佛所说之法不惊、不怖、不畏，深信悟解，爱乐趣向，专心忆念，修习安住。是名菩萨摩诃萨第一音声忍。</p>
<p>“佛子，云何为菩萨摩诃萨顺忍？谓于诸法，思惟观察，平等无违，随顺了知，令心清净，正住修习，趣入成就。是名菩萨摩诃萨第二顺忍。</p>
<p>“佛子，云何为菩萨摩诃萨无生法忍？佛子，此菩萨摩诃萨不见有少法生，亦不见有少法灭。何以故？若无生则无灭，若无灭则无尽，若无尽则离垢，若离垢则无差别，若无差别则无处所，若无处所则寂静，若寂静则离欲，若离欲则无作，若无作则无愿，若无愿则无住，若无住则无去无来。是名菩萨摩诃萨第三无生法忍。</p>
<p>“佛子，云何为菩萨摩诃萨如幻忍？佛子，此菩萨摩诃萨知一切法，皆悉如幻，从因缘起，于一法中解多法，于多法中解一法。此菩萨知诸法如幻已，了达国土，了达众生，了达法界，了达世间平等，了达佛出现平等，了达三世平等，成就种种神通变化。譬如幻，非象、非马，非车、非步，非男、非女，非童男、非童女，非树、非叶、非华、非果，非地、非水、非火、非风，非昼、非夜，非日、非月，非半月、非一月，非一年、非百年，非一劫、非多劫，非定、非乱，非纯、非杂，非一、非异，非广、非狭，非多、非少，非量、非无量，非粗、非细，非是一切种种众物；种种非幻，幻非种种，然由幻故，示现种种差别之事。菩萨摩诃萨亦复如是，观一切世间如幻，所谓：业世间、烦恼世间、国土世间、法世间、时世间、趣世间、成世间、坏世间、运动世间、造作世间。菩萨摩诃萨观一切世间如幻时，不见众生生，不见众生灭；不见国土生，不见国土灭；不见诸法生，不见诸法灭；不见过去可分别，不见未来有起作，不见现在一念住；不观察菩提，不分别菩提；不见佛出现，不见佛涅槃；不见住大愿，不见入正位，不出平等性。是菩萨虽成就佛国土，知国土无差别；虽成就众生界，知众生无差别；虽普观法界，而安住法性寂然不动；虽达三世平等，而不违分别三世法；虽成就蕴、处，而永断所依；虽度脱众生，而了知法界平等无种种差别；虽知一切法远离文字不可言说，而常说法辩才无尽；虽不取著化众生事，而不舍大悲，为度一切转于法轮；虽为开示过去因缘，而知因缘性无有动转。是名菩萨摩诃萨第四如幻忍。</p>
<p>“佛子，云何为菩萨摩诃萨如焰忍？佛子，此菩萨摩诃萨知一切世间同于阳焰。譬如阳焰，无有方所，非内、非外，非有、非无，非断、非常，非一色、非种种色亦非无色，但随世间言说显示。菩萨如是如实观察，了知诸法，现证一切，令得圆满。是名菩萨摩诃萨第五如焰忍。</p>
<p>“佛子，云何为菩萨摩诃萨如梦忍？佛子，此菩萨摩诃萨知一切世间如梦。譬如梦，非世间、非离世间，非欲界、非色界、非无色界，非生、非没，非染、非净，而有示现。菩萨摩诃萨亦复如是，知一切世间悉同于梦，无有变异故，如梦自性故，如梦执著故，如梦性离故，如梦本性故，如梦所现故，如梦无差别故，如梦想分别故，如梦觉时故。是名菩萨摩诃萨第六如梦忍。</p>
<p>“佛子，云何为菩萨摩诃萨如响忍？佛子，此菩萨摩诃萨闻佛说法，观诸法性，修学成就，到于彼岸；知一切音声，悉同于响，无来无去，如是示现。佛子，此菩萨摩诃萨观如来声，不从内出，不从外出，亦不从于内外而出；虽了此声非内、非外、非内外出，而能示现善巧名句，成就演说。譬如谷响，从缘所起，而与法性无有相违，令诸众生随类各解而得修学。如帝释夫人阿修罗女，名曰舍支，于一音中出千种音，亦不心念令如是出。菩萨摩诃萨亦复如是，入无分别界，成就善巧随类之音，于无边世界中恒转法轮。此菩萨善能观察一切众生，以广长舌相而为演说，其声无碍，遍十方土，令随所宜，闻法各异；虽知声无起而普现音声，虽知无所说而广说诸法；妙音平等，随类各解，悉以智慧而能了达。是名菩萨摩诃萨第七如响忍。</p>
<p>“佛子，云何为菩萨摩诃萨如影忍？佛子，此菩萨摩诃萨，非于世间生，非于世间没；非在世间内，非在世间外；非行于世间，非不行世间；非同于世间，非异于世间；非往于世间，非不往世间；非住于世间，非不住世间；非是世间，非出世间；非修菩萨行，非舍于大愿；非实，非不实。虽常行一切佛法，而能办一切世间事，不随世间流，亦不住法流。譬如日月、男子、女人、舍宅、山林、河泉等物，于油、于水、于身、于宝、于明镜等清净物中而现其影。影与油等，非一、非异，非离、非合，于川流中亦不漂度，于池井内亦不沉没，虽现其中，无所染著。然诸众生，知于此处有是影现，亦知彼处无如是影；远物、近物虽皆影现，影不随物而有近远。菩萨摩诃萨亦复如是，能知自身及以他身，一切皆是智之境界，不作二解，谓自、他别，而于自国土、于他国土，各各差别，一时普现。如种子中，无有根芽、茎节、枝叶，而能生起如是等事。菩萨摩诃萨亦复如是，于无二法中分别二相，善巧方便，通达无碍。是名菩萨摩诃萨第八如影忍。菩萨摩诃萨成就此忍，虽不往诣十方国土，而能普现一切佛刹；亦不离此，亦不到彼，如影普现，所行无碍；令诸众生见差别身，同于世间坚实之相，然此差别即非差别，别与不别无所障碍。此菩萨从于如来种性而生，身、语及意清净无碍，故能获得无边色相清净之身。</p>
<p>“佛子，云何为菩萨摩诃萨如化忍？佛子，此菩萨摩诃萨知一切世间皆悉如化。所谓：一切众生意业化，觉想所起故；一切世间诸行化，分别所起故；一切苦乐颠倒化，妄取所起故；一切世间不实法化，言说所现故；一切烦恼分别化，想念所起故；复有清净调伏化，无分别所现故；于三世不转化，无生平等故；菩萨愿力化，广大修行故；如来大悲化，方便示现故；转法轮方便化，智慧无畏辩才所说故。菩萨如是了知世间、出世间化，现证知，广大知，无边知，如事知，自在知，真实知，非虚妄见所能倾动，随世所行亦不失坏。譬如化，不从心起、不从心法起，不从业起、不受果报，非世间生、非世间灭，不可随逐、不可揽触，非久住、非须臾住，非行世间、非离世间，不专系一方，不普属诸方，非有量、非无量，不厌不息、非不厌息，非凡、非圣，非染、非净，非生、非死，非智、非愚，非见、非不见，非依世间、非入法界，非黠慧、非迟钝，非取、非不取，非生死、非涅槃，非有、非无有。菩萨如是善巧方便，行于世间修菩萨道，了知世法，分身化往；不著世间，不取自身，于世、于身无所分别；不住世间，不离世间；不住于法，不离于法；以本愿故，不弃舍一众生界，不调伏少众生界。不分别法；非不分别，知诸法性无来无去，虽无所有而满足佛法，了法如化非有非无。佛子，菩萨摩诃萨如是安住如化忍时，悉能满足一切诸佛菩提之道，利益众生。是名菩萨摩诃萨第九如化忍。菩萨摩诃萨成就此忍，凡有所作悉同于化，譬如化士，于一切佛刹无所依住，于一切世间无所取著，于一切佛法不生分别，而趣佛菩提无有懈倦，修菩萨行离诸颠倒，虽无有身而现一切身，虽无所住而住众国土，虽无有色而普现众色，虽不著实际而明照法性平等圆满。佛子，此菩萨摩诃萨于一切法无所依止，名解脱者；一切过失悉皆舍离，名调伏者；不动不转，普入一切如来众会，名神通者；于无生法已得善巧，名无退者；具一切力，须弥、铁围不能为障，名无碍者。</p>
<p>“佛子，云何为菩萨摩诃萨如空忍？佛子，此菩萨摩诃萨了一切法界犹如虚空，以无相故；一切世界犹如虚空，以无起故；一切法犹如虚空，以无二故；一切众生行犹如虚空，无所行故；一切佛犹如虚空，无分别故；一切佛力犹如虚空，无差别故；一切禅定犹如虚空，三际平等故；所说一切法犹如虚空，不可言说故；一切佛身犹如虚空，无著无碍故。菩萨如是，以如虚空方便，了一切法皆无所有。佛子，菩萨摩诃萨以如虚空忍智了一切法时，得如虚空身、身业，得如虚空语、语业，得如虚空意、意业。譬如虚空，一切法依不生不殁；菩萨摩诃萨亦复如是，一切法身不生不殁。譬如虚空，不可破坏；菩萨摩诃萨亦复如是，智慧诸力不可破坏。譬如虚空，一切世间之所依止而无所依；菩萨摩诃萨亦复如是，一切诸法之所依止而无所依。譬如虚空，无生无灭，能持一切世间生灭；菩萨摩诃萨亦复如是，无向、无得，能示向、得，普使世间修行清净。譬如虚空，无方、无隅，而能显现无边方、隅；菩萨摩诃萨亦复如是，无业、无报，而能显示种种业、报。譬如虚空，非行、非住，而能示现种种威仪；菩萨摩诃萨亦复如是，非行、非住，而能分别一切诸行。譬如虚空，非色、非非色，而能示现种种诸色；菩萨摩诃萨亦复如是，非世间色、非出世间色，而能示现一切诸色。譬如虚空，非久、非近，而能久住，现一切物；菩萨摩诃萨亦复如是，非久、非近，而能久住，显示菩萨所行诸行。譬如虚空，非净、非秽，不离净、秽；菩萨摩诃萨亦复如是，非障、非无障，不离障、无障。譬如虚空，一切世间皆现其前，非现一切世间之前；菩萨摩诃萨亦复如是，一切诸法皆现其前，非现一切诸法之前。譬如虚空，普入一切，而无边际；菩萨摩诃萨亦复如是，普入诸法，而菩萨心无有边际。何以故？菩萨所作如虚空故。谓所有修习、所有严净、所有成就皆悉平等，一体、一味、一种，分量如虚空，清净遍一切处。如是证知一切诸法，于一切法无有分别，严净一切诸佛国土，圆满一切无所依身，了一切方无有迷惑，具一切力不可摧坏，满足一切无边功德，已到一切甚深法处，通达一切波罗蜜道，普坐一切金刚之座，普发一切随类之音，为一切世间转于法轮未曾失时。是名菩萨摩诃萨第十如空忍。菩萨摩诃萨成就此忍，得无来身，以无去故；得无生身，以无灭故；得不动身，以无坏故；得不实身，离虚妄故；得一相身，以无相故；得无量身，佛力无量故；得平等身，同如相故；得无差别身，等观三世故；得至一切处身，净眼等照无障碍故；得离欲际身，知一切法无合散故；得虚空无边际身，福德藏无尽如虚空故；得无断无尽法性平等辩才身，知一切法相唯是一相，无性为性如虚空故；得无量无碍音声身，无所障碍如虚空故；得具足一切善巧清净菩萨行身，于一切处皆无障碍如虚空故；得一切佛法海次第相续身，不可断绝如虚空故；得一切佛刹中现无量佛刹身，离诸贪著如虚空无边故；得示现一切自在法无休息身，如虚空大海无边际故；得一切不可坏坚固势力身，如虚空任持一切世间故；得诸根明利如金刚坚固不可坏身，如虚空一切劫火不能烧故；得持一切世间力身，智慧力如虚空故。</p>
<p>“佛子，是名菩萨摩诃萨十种忍。”</p>
<p>尔时，普贤菩萨摩诃萨欲重宣其义而说颂言：</p>
<p>“譬如世有人，闻有宝藏处，以其可得故，心生大欢喜。</p>
<p>如是大智慧，菩萨真佛子，听闻诸佛法，甚深寂灭相。</p>
<p>闻此深法时，其心得安隐，不惊亦不怖，亦不生恐畏。</p>
<p>大士求菩提，闻斯广大音，心净能堪忍，于此无疑惑。</p>
<p>自念以闻此，甚深微妙法，当成一切智，人天大导师。</p>
<p>菩萨闻此音，其心大欢喜，发生坚固意，愿求诸佛法。</p>
<p>以乐菩提故，其心渐调伏，令信益增长，于法无违谤。</p>
<p>是故闻此音，其心得堪忍，安住而不动，修行菩萨行。</p>
<p>为求菩提故，专行向彼道，精进无退转，不舍众善轭。</p>
<p>以求菩提故，其心无恐畏，闻法增勇猛，供佛令欢喜。</p>
<p>如有大福人，获得真金藏，随身所应服，造作庄严具。</p>
<p>菩萨亦如是，闻此甚深义，思惟增智海，以修随顺法。</p>
<p>法有亦顺知，法无亦顺知，随彼法如是，如是知诸法。</p>
<p>成就清净心，明彻大欢喜，知法从缘起，勇猛勤修习。</p>
<p>平等观诸法，了知其自性，不违佛法藏，普觉一切法。</p>
<p>志乐常坚固，严净佛菩提，不动如须弥，一心求正觉。</p>
<p>以发精进意，复修三昧道，无量劫勤行，未曾有退失。</p>
<p>菩萨所入法，是佛所行处，于此能了知，其心无厌怠。</p>
<p>如无等所说，平等观诸法，非不平等忍，能成平等智。</p>
<p>随顺佛所说，成就此忍门，如法而了知，亦不分别法。</p>
<p>三十三天中，所有诸天子，共同一器食，所食各不同。</p>
<p>所食种种食，不从十方来，如其所修业，自然咸在器。</p>
<p>菩萨亦如是，观察一切法，悉从因缘起，无生故无灭，</p>
<p>无灭故无尽，无尽故无染，于世变异法，了知无变异，</p>
<p>无异则无处，无处则寂灭，其心无染著，愿度诸群生。</p>
<p>专念于佛法，未尝有散动，而以悲愿心，方便行于世。</p>
<p>勤求于十力，处世而不住，无去亦无来，方便善说法。</p>
<p>此忍最为上，了法无有尽，入于真法界，实亦无所入。</p>
<p>菩萨住此忍，普见诸如来，同时与授记，斯名受佛职。</p>
<p>了达三世法，寂灭清净相，而能化众生，置于善道中。</p>
<p>世间种种法，一切皆如幻，若能如是知，其心无所动。</p>
<p>诸业从心生，故说心如幻，若离此分别，普灭诸有趣。</p>
<p>譬如工幻师，普现诸色像，徒令众贪乐，毕竟无所得。</p>
<p>世间亦如是，一切皆如幻，无性亦无生，示现有种种。</p>
<p>度脱诸众生，令知法如幻，众生不异幻，了幻无众生。</p>
<p>众生及国土，三世所有法，如是悉无余，一切皆如幻。</p>
<p>幻作男女形，及象马牛羊，屋宅池泉类，园林华果等。</p>
<p>幻物无知觉，亦无有住处，毕竟寂灭相，但随分别现。</p>
<p>菩萨能如是，普见诸世间，有无一切法，了达悉如幻。</p>
<p>众生及国土，种种业所造，入于如幻际，于彼无依著。</p>
<p>如是得善巧，寂灭无戏论，住于无碍地，普现大威力。</p>
<p>勇猛诸佛子，随顺入妙法，善观一切想，缠网于世间。</p>
<p>众想如阳焰，令众生倒解，菩萨善知想，舍离一切倒。</p>
<p>众生各别异，形类非一种，了达皆是想，一切无真实。</p>
<p>十方诸众生，皆为想所覆，若舍颠倒见，则灭世间想。</p>
<p>世间如阳焰，以想有差别，知世住于想，远离三颠倒。</p>
<p>譬如热时焰，世见谓为水，水实无所有，智者不应求。</p>
<p>众生亦复然，世趣皆无有，如焰住于想，无碍心境界。</p>
<p>若离于诸想，亦离诸戏论，愚痴著想者，悉令得解脱。</p>
<p>远离憍慢心，除灭世间想，住尽无尽处，是菩萨方便。</p>
<p>菩萨了世法，一切皆如梦，非处非无处，体性恒寂灭。</p>
<p>诸法无分别，如梦不异心，三世诸世间，一切悉如是。</p>
<p>梦体无生灭，亦无有方所，三界悉如是，见者心解脱。</p>
<p>梦不在世间，不在非世间，此二不分别，得入于忍地。</p>
<p>譬如梦中见，种种诸异相，世间亦如是，与梦无差别。</p>
<p>住于梦定者，了世皆如梦，非同非是异，非一非种种。</p>
<p>众生诸刹业，杂染及清净，如是悉了知，与梦皆平等。</p>
<p>菩萨所行行，及以诸大愿，明了皆如梦，与世亦无别。</p>
<p>了世皆空寂，不坏于世法，譬如梦所见，长短等诸色。</p>
<p>是名如梦忍，因此了世法，疾成无碍智，广度诸群生。</p>
<p>修行如是行，出生广大解，巧知诸法性，于法心无著。</p>
<p>一切诸世间，种种诸音声，非内亦非外，了之悉如响。</p>
<p>如闻种种响，心不生分别；菩萨闻音声，其心亦如是。</p>
<p>瞻仰诸如来，及听说法音，演契经无量，虽闻无所著。</p>
<p>如响无来处，所闻声亦然，而能分别法，与法无乖谬。</p>
<p>善了诸音声，于声不分别，知声悉空寂，普出清净音。</p>
<p>了法不在言，善入无言际，而能示言说，如响遍世间。</p>
<p>了知言语道，具足音声分，知声性空寂，以世言音说。</p>
<p>如世所有音，示同分别法，其音悉周遍，开悟诸群生。</p>
<p>菩萨获此忍，净音化世间，善巧说三世，于世无所著。</p>
<p>为欲利世间，专意求菩提，而常入法性，于彼无分别。</p>
<p>普观诸世间，寂灭无体性，而恒为饶益，修行意不动。</p>
<p>不住于世间，不离于世间，于世无所依，依处不可得。</p>
<p>了知世间性，于性无染著，虽不依世间，化世令超度。</p>
<p>世间所有法，悉知其自性，了法无有二，无二亦无著。</p>
<p>心不离世间，亦不住世间，非于世间外，修行一切智。</p>
<p>譬如水中影，非内亦非外，菩萨求菩提，了世非世间。</p>
<p>不于世住出，以世不可说，亦不在内外，如影现世间。</p>
<p>入此甚深义，离垢悉明彻，不舍本誓心，普照智慧灯。</p>
<p>世间无边际，智入悉齐等，普化诸群生，令其舍众著。</p>
<p>观察甚深法，利益群生众，从此入于智，修行一切道。</p>
<p>菩萨观诸法，谛了悉如化，而行如化行，毕竟永不舍。</p>
<p>随顺化自性，修习菩提道，一切法如化，菩萨行亦然。</p>
<p>一切诸世间，及以无量业，平等悉如化，毕竟住寂灭。</p>
<p>三世所有佛，一切亦如化，本愿修诸行，变化成如来。</p>
<p>佛以大慈悲，度脱化众生，度脱亦如化，化力为说法。</p>
<p>知世皆如化，不分别世间，化事种种殊，皆由业差别。</p>
<p>修习菩提行，庄严于化藏，无量善庄严，如业作世间。</p>
<p>化法离分别，亦不分别法，此二俱寂灭，菩萨行如是。</p>
<p>化海了于智，化性印世间，化非生灭法，智慧亦如是。</p>
<p>第十忍明观，众生及诸法，体性皆寂灭，如空无处所。</p>
<p>获此如空智，永离诸取著，如空无种种，于世无所碍。</p>
<p>成就空忍力，如空无有尽，境界如虚空，不作空分别。</p>
<p>虚空无体性，亦复非断灭，亦无种种别，智力亦如是。</p>
<p>虚空无初际，亦复无中后，其量不可得，菩萨智亦然。</p>
<p>如是观法性，一切如虚空，无生亦无灭，菩萨之所得。</p>
<p>自住如空法，复为众生说，降伏一切魔，皆斯忍方便。</p>
<p>世间相差别，皆空无有相，入于无相处，诸相悉平等。</p>
<p>唯以一方便，普入众世间，谓知三世法，悉等虚空性。</p>
<p>智慧与音声，及以菩萨身，其性如虚空，一切皆寂灭。</p>
<p>如是十种忍，佛子所修行，其心善安住，广为众生说。</p>
<p>于此善修学，成就广大力，法力及智力，为菩提方便。</p>
<p>通达此忍门，成就无碍智，超过一切众，转于无上轮。</p>
<p>所修广大行，其量不可得，调御师智海，乃能分别知。</p>
<p>舍我而修行，入于深法性，心常住净法，以是施群生。</p>
<p>众生及刹尘，尚可知其数，菩萨诸功德，无能度其限。</p>
<p>菩萨能成就，如是十种忍，智慧及所行，众生莫能测。”</p>
<h2 id="大方广佛华严经卷第四十五"><a href="#大方广佛华严经卷第四十五" class="headerlink" title="大方广佛华严经卷第四十五"></a>大方广佛华严经卷第四十五</h2><h3 id="阿僧祇品第三十"><a href="#阿僧祇品第三十" class="headerlink" title="阿僧祇品第三十"></a>阿僧祇品第三十</h3><p>尔时，心王菩萨白佛言：“世尊，诸佛如来演说阿僧祇无量、无边、无等、不可数、不可称、不可思、不可量、不可说、不可说不可说。世尊，云何阿僧祇乃至不可说不可说耶？”</p>
<p>佛告心王菩萨言：“善哉！善哉！善男子，汝今为欲令诸世间入佛所知数量之义，而问如来、应、正等觉。善男子，谛听谛听！善思念之！当为汝说。”时，心王菩萨唯然受教。</p>
<p>佛言：“善男子，一百洛叉为一俱胝，俱胝俱胝为一阿庾多，阿庾多阿庾多为一那由他，那由他那由他为一频婆罗，频婆罗频婆罗为一矜羯罗，矜羯罗矜羯罗为一阿伽罗，阿伽罗阿伽罗为一最胜，最胜最胜为一摩婆（上声）罗，摩婆罗摩婆罗为一阿婆（上声）罗，阿婆罗阿婆罗为一多婆（上声）罗，多婆罗多婆罗为一界分，界分界分为一普摩，普摩普摩为一祢摩，祢摩祢摩为一阿婆（上声）钤，阿婆钤阿婆钤为一弥伽（上声）婆，弥伽婆弥伽婆为一毗攞伽，毗攞伽毗攞伽为一毗伽（上声）婆，毗伽婆毗伽婆为一僧羯逻摩，僧羯逻摩僧羯逻摩为一毗萨罗，毗萨罗毗萨罗为一毗赡婆，毗赡婆毗赡婆为一毗盛伽，毗盛伽毗盛伽为一毗素陀，毗素陀毗素陀为一毗婆诃，毗婆诃毗婆诃为一毗薄底，毗薄底毗薄底为一毗佉担，毗佉担毗佉担为一称量，称量称量为一一持，一持一持为一异路，异路异路为一颠倒，颠倒颠倒为一三末耶，三末耶三末耶为一毗睹罗，毗睹罗毗睹罗为一奚婆（上声）罗，奚婆罗奚婆罗为一伺察，伺察伺察为一周广，周广周广为一高出，高出高出为一最妙，最妙最妙为一泥罗婆，泥罗婆泥罗婆为一诃理婆，诃理婆诃理婆为一一动，一动一动为一诃理蒲，诃理蒲诃理蒲为一诃理三，诃理三诃理三为一奚鲁伽，奚鲁伽奚鲁伽为一达攞步陀，达攞步陀达攞步陀为一诃鲁那，诃鲁那诃鲁那为一摩鲁陀，摩鲁陀摩鲁陀为一忏慕陀，忏慕陀忏慕陀为一瑿攞陀，瑿攞陀瑿攞陀为一摩鲁摩，摩鲁摩摩鲁摩为一调伏，调伏调伏为一离憍慢，离憍慢离憍慢为一不动，不动不动为一极量，极量极量为一阿么怛罗，阿么怛罗阿么怛罗为一勃么怛罗，勃么怛罗勃么怛罗为一伽么怛罗，伽么怛罗伽么怛罗为一那么怛罗，那么怛罗那么怛罗为一奚么怛罗，奚么怛罗奚么怛罗为一鞞么怛罗，鞞么怛罗鞞么怛罗为一钵罗么怛罗，钵罗么怛罗钵罗么怛罗为一尸婆么怛罗，尸婆么怛罗尸婆么怛罗为一翳罗，翳罗翳罗为一薜罗，薜罗薜罗为一谛罗，谛罗谛罗为一偈罗，偈罗偈罗为一窣步罗，窣步罗窣步罗为一泥罗，泥罗泥罗为一计罗，计罗计罗为一细罗，细罗细罗为一睥罗，睥罗睥罗为一谜罗，谜罗谜罗为一娑攞荼，娑攞荼娑攞荼为一谜鲁陀，谜鲁陀谜鲁陀为一契鲁陀，契鲁陀契鲁陀为一摩睹罗，摩睹罗摩睹罗为一娑母罗，娑母罗娑母罗为一阿野娑，阿野娑阿野娑为一迦么罗，迦么罗迦么罗为一摩伽婆，摩伽婆摩伽婆为一阿怛罗，阿怛罗阿怛罗为一醯鲁耶，醯鲁耶醯鲁耶为一薜鲁婆，薜鲁婆薜鲁婆为一羯罗波，羯罗波羯罗波为一诃婆婆，诃婆婆诃婆婆为一毗婆（上声）罗，毗婆罗毗婆罗为一那婆（上声）罗，那婆罗那婆罗为一摩攞罗，摩攞罗摩攞罗为一娑婆（上声）罗，娑婆罗娑婆罗为一迷攞普，迷攞普迷攞普为一者么罗，者么罗者么罗为一驮么罗，驮么罗驮么罗为一钵攞么陀，钵攞么陀钵攞么陀为一毗伽摩，毗伽摩毗伽摩为一乌波跋多，乌波跋多乌波跋多为一演说，演说演说为一无尽，无尽无尽为一出生，出生出生为一无我，无我无我为一阿畔多，阿畔多阿畔多为一青莲华，青莲华青莲华为一钵头摩，钵头摩钵头摩为一僧祇，僧祇僧祇为一趣，趣趣为一至，至至为一阿僧祇，阿僧祇阿僧祇为一阿僧祇转，阿僧祇转阿僧祇转为一无量，无量无量为一无量转，无量转无量转为一无边，无边无边为一无边转，无边转无边转为一无等，无等无等为一无等转，无等转无等转为一不可数，不可数不可数为一不可数转，不可数转不可数转为一不可称，不可称不可称为一不可称转，不可称转不可称转为一不可思，不可思不可思为一不可思转，不可思转不可思转为一不可量，不可量不可量为一不可量转，不可量转不可量转为一不可说，不可说不可说为一不可说转，不可说转不可说转为一不可说不可说，此又不可说不可说为一不可说不可说转。”</p>
<p>尔时，世尊为心王菩萨而说颂曰：</p>
<p>“不可言说不可说，充满一切不可说，不可言说诸劫中，说不可说不可尽。</p>
<p>不可言说诸佛刹，皆悉碎末为微尘，一尘中刹不可说，如一一切皆如是。</p>
<p>此不可说诸佛刹，一念碎尘不可说，念念所碎悉亦然，尽不可说劫恒尔。</p>
<p>此尘有刹不可说，此刹为尘说更难，以不可说算数法，不可说劫如是数。</p>
<p>以此诸尘数诸劫，一尘十万不可说，尔劫称赞一普贤，无能尽其功德量。</p>
<p>于一微细毛端处，有不可说诸普贤，一切毛端悉亦尔，如是乃至遍法界。</p>
<p>一毛端处所有刹，其数无量不可说，尽虚空量诸毛端，一一处刹悉如是。</p>
<p>彼毛端处诸国土，无量种类差别住，有不可说异类刹，有不可说同类刹。</p>
<p>不可言说毛端处，皆有净刹不可说，种种庄严不可说，种种奇妙不可说。</p>
<p>于彼一一毛端处，演不可说诸佛名，一一名有诸如来，皆不可说不可说。</p>
<p>一一诸佛于身上，现不可说诸毛孔，于彼一一毛孔中，现众色相不可说。</p>
<p>不可言说诸毛孔，咸放光明不可说，于彼一一光明中，悉现莲华不可说。</p>
<p>于彼一一莲华内，悉有众叶不可说，不可说华众叶中，各现色相不可说。</p>
<p>彼不可说诸色内，复现众叶不可说，叶中光明不可说，光中色相不可说。</p>
<p>此不可说色相中，一一现光不可说，光中现月不可说，月复现月不可说。</p>
<p>于不可说诸月中，一一现光不可说，于彼一一光明内，复现于日不可说。</p>
<p>于不可说诸日中，一一现色不可说，于彼一一诸色内，又现光明不可说。</p>
<p>于彼一一光明内，现不可说师子座，一一严具不可说，一一光明不可说。</p>
<p>光中妙色不可说，色中净光不可说，于彼一一净光内，复现种种妙光明。</p>
<p>此光复现种种光，不可言说不可说，如是种种光明内，各现妙宝如须弥。</p>
<p>一一光中所现宝，不可言说不可说，彼如须弥一妙宝，现众刹土不可说。</p>
<p>尽须弥宝无有余，示现刹土皆如是，以一刹土末为尘，一尘色相不可说。</p>
<p>众刹为尘尘有相，不可言说不可说，如是种种诸尘相，皆出光明不可说。</p>
<p>光中现佛不可说，佛所说法不可说，法中妙偈不可说，闻偈得解不可说。</p>
<p>不可说解念念中，显了真谛不可说，示现未来一切佛，常演说法无穷尽。</p>
<p>一一佛法不可说，种种清净不可说，出妙音声不可说，转正法轮不可说。</p>
<p>于彼一一法轮中，演修多罗不可说；于彼一一修多罗，分别法门不可说；</p>
<p>于彼一一法门中，又说诸法不可说；于彼一一诸法中，调伏众生不可说。</p>
<p>或复于一毛端处，不可说劫常安住，如一毛端余悉然，所住劫数皆如是。</p>
<p>其心无碍不可说，变化诸佛不可说，一一变化诸如来，复现于化不可说。</p>
<p>彼佛法身不可说，彼佛分身不可说，庄严无量不可说，往诣十方不可说，</p>
<p>周行国土不可说，观察众生不可说，清净众生不可说，调伏众生不可说。</p>
<p>彼诸庄严不可说，彼诸神力不可说，彼诸自在不可说，彼诸神变不可说。</p>
<p>所有神通不可说，所有境界不可说，所有加持不可说，所住世间不可说。</p>
<p>清净实相不可说，说修多罗不可说，于彼一一修多罗，演说法门不可说；</p>
<p>于彼一一法门中，又说诸法不可说；于彼一一诸法中，所有决定不可说；</p>
<p>于彼一一决定中，调伏众生不可说。</p>
<p>不可言说同类法，不可言说同类心，不可言说异类法，不可言说异类心，</p>
<p>不可言说异类根，不可言说异类语，念念于诸所行处，调伏众生不可说。</p>
<p>所有神变不可说，所有示现不可说，于中时劫不可说，于中差别不可说，</p>
<p>菩萨悉能分别说，诸明算者莫能辨。</p>
<p>一毛端处大小刹，杂染清净粗细刹，如是一切不可说，一一明了可分别。</p>
<p>以一国土碎为尘，其尘无量不可说，如是尘数无边刹，俱来共集一毛端。</p>
<p>此诸国土不可说，共集毛端无迫隘，不使毛端有增大，而彼国土俱来集。</p>
<p>于中所有诸国土，形相如本无杂乱，如一国土不乱余，一切国土皆如是。</p>
<p>虚空境界无边际，悉布毛端使充满，如是毛端诸国土，菩萨一念皆能说。</p>
<p>于一微细毛孔中，不可说刹次第入，毛孔能受彼诸刹，诸刹不能遍毛孔。</p>
<p>入时劫数不可说，受时劫数不可说，于此行列安住时，一切诸劫无能说。</p>
<p>如是摄受安住已，所有境界不可说，入时方便不可说，入已所作不可说，</p>
<p>意根明了不可说，游历诸方不可说，勇猛精进不可说，自在神变不可说，</p>
<p>所有思惟不可说，所有大愿不可说，所有境界不可说，一切通达不可说，</p>
<p>身业清净不可说，语业清净不可说，意业清净不可说，信解清净不可说，</p>
<p>妙智清净不可说，妙慧清净不可说，了诸实相不可说，断诸疑惑不可说，</p>
<p>出离生死不可说，超升正位不可说，甚深三昧不可说，了达一切不可说，</p>
<p>一切众生不可说，一切佛刹不可说，知众生身不可说，知其心乐不可说，</p>
<p>知其业果不可说，知其意解不可说，知其品类不可说，知其种性不可说，</p>
<p>知其受身不可说，知其生处不可说，知其正生不可说，知其生已不可说，</p>
<p>知其解了不可说，知其趣向不可说，知其言语不可说，知其作业不可说。</p>
<p>菩萨如是大慈悲，利益一切诸世间，普现其身不可说，入诸佛刹不可说，</p>
<p>见诸菩萨不可说，发生智慧不可说，请问正法不可说，敷扬佛教不可说，</p>
<p>现种种身不可说，诣诸国土不可说，示现神通不可说，普遍十方不可说，</p>
<p>处处分身不可说，亲近诸佛不可说，作诸供具不可说，种种无量不可说，</p>
<p>清净众宝不可说，上妙莲华不可说，最胜香鬘不可说，供养如来不可说，</p>
<p>清净信心不可说，最胜悟解不可说，增上志乐不可说，恭敬诸佛不可说，</p>
<p>修行于施不可说，其心过去不可说，有求皆施不可说，一切悉施不可说，</p>
<p>持戒清净不可说，心意清净不可说，赞叹诸佛不可说，爱乐正法不可说，</p>
<p>成就诸忍不可说，无生法忍不可说，具足寂静不可说，住寂静地不可说，</p>
<p>起大精进不可说，其心过去不可说，不退转心不可说，不倾动心不可说，</p>
<p>一切定藏不可说，观察诸法不可说，寂然在定不可说，了达诸禅不可说，</p>
<p>智慧通达不可说，三昧自在不可说，了达诸法不可说，明见诸佛不可说，</p>
<p>修无量行不可说，发广大愿不可说，甚深境界不可说，清净法门不可说，</p>
<p>菩萨法力不可说，菩萨法住不可说，彼诸正念不可说，彼诸法界不可说，</p>
<p>修方便智不可说，学甚深智不可说，无量智慧不可说，究竟智慧不可说，</p>
<p>彼诸法智不可说，彼净法轮不可说，彼大法云不可说，彼大法雨不可说，</p>
<p>彼诸神力不可说，彼诸方便不可说，入空寂智不可说，念念相续不可说，</p>
<p>无量行门不可说，念念恒住不可说，诸佛刹海不可说，悉能往诣不可说，</p>
<p>诸刹差别不可说，种种清净不可说，差别庄严不可说，无边色相不可说，</p>
<p>种种间错不可说，种种妙好不可说，清净佛土不可说，杂染世界不可说，</p>
<p>了知众生不可说，知其种性不可说，知其业报不可说，知其心行不可说，</p>
<p>知其根性不可说，知其解欲不可说，杂染清净不可说，观察调伏不可说，</p>
<p>变化自在不可说，现种种身不可说，修行精进不可说，度脱众生不可说，</p>
<p>示现神变不可说，放大光明不可说，种种色相不可说，令众生净不可说，</p>
<p>一一毛孔不可说，放光明网不可说，光网现色不可说，普照佛刹不可说，</p>
<p>勇猛无畏不可说，方便善巧不可说，调伏众生不可说，令出生死不可说，</p>
<p>清净身业不可说，清净语业不可说，无边意业不可说，殊胜妙行不可说，</p>
<p>成就智宝不可说，深入法界不可说，菩萨总持不可说，善能修学不可说，</p>
<p>智者音声不可说，音声清净不可说，正念真实不可说，开悟众生不可说，</p>
<p>具足威仪不可说，清净修行不可说，成就无畏不可说，调伏世间不可说，</p>
<p>诸佛子众不可说，清净胜行不可说，称叹诸佛不可说，赞扬无尽不可说，</p>
<p>世间导师不可说，演说赞叹不可说，彼诸菩萨不可说，清净功德不可说，</p>
<p>彼诸边际不可说，能住其中不可说，住中智慧不可说，尽诸劫住无能说，</p>
<p>欣乐诸佛不可说，智慧平等不可说，善入诸法不可说，于法无碍不可说，</p>
<p>三世如空不可说，三世智慧不可说，了达三世不可说，住于智慧不可说，</p>
<p>殊胜妙行不可说，无量大愿不可说，清净大愿不可说，成就菩提不可说，</p>
<p>诸佛菩提不可说，发生智慧不可说，分别义理不可说，知一切法不可说，</p>
<p>严净佛刹不可说，修行诸力不可说，长时修习不可说，一念悟解不可说，</p>
<p>诸佛自在不可说，广演正法不可说，种种神力不可说，示现世间不可说，</p>
<p>清净法轮不可说，勇猛能转不可说，种种开演不可说，哀愍世间不可说。</p>
<p>不可言说一切劫，赞不可说诸功德，不可说劫犹可尽，不可说德不可尽。</p>
<p>不可言说诸如来，不可言说诸舌根，叹佛不可言说德，不可说劫无能尽。</p>
<p>十方所有诸众生，一切同时成正觉，于中一佛普能现，不可言说一切身。</p>
<p>此不可说中一身，示现于头不可说；此不可说中一头，示现于舌不可说；</p>
<p>此不可说中一舌，示现于声不可说；此不可说中一声，经于劫住不可说。</p>
<p>如一如是一切佛，如一如是一切身，如一如是一切头，如一如是一切舌，</p>
<p>如一如是一切声，不可说劫恒赞佛，不可说劫犹可尽，叹佛功德无能尽。</p>
<p>一微尘中能悉有，不可言说莲华界，一一莲华世界中，贤首如来不可说。</p>
<p>乃至法界悉周遍，其中所有诸微尘，世界若成若住坏，其数无量不可说。</p>
<p>一微尘处无边际，无量诸刹普来入，十方差别不可说，刹海分布不可说。</p>
<p>一一刹中有如来，寿命劫数不可说，诸佛所行不可说，甚深妙法不可说，</p>
<p>神通大力不可说，无障碍智不可说，入于毛孔不可说，毛孔因缘不可说，</p>
<p>成就十力不可说，觉悟菩提不可说，入净法界不可说，获深智藏不可说。</p>
<p>种种数量不可说，如其一切悉了知；种种形量不可说，于此靡不皆通达。</p>
<p>种种三昧不可说，悉能经劫于中住，于不可说诸佛所，所行清净不可说。</p>
<p>得不可说无碍心，往诣十方不可说，神力示现不可说，所行无际不可说，</p>
<p>往诣众刹不可说，了达诸佛不可说，精进勇猛不可说，智慧通达不可说。</p>
<p>于法非行非不行，入诸境界不可说，不可称说诸大劫，恒游十方不可说。</p>
<p>方便智慧不可说，真实智慧不可说，神通智慧不可说，念念示现不可说。</p>
<p>于不可说诸佛法，一一了知不可说，能于一时证菩提，或种种时而证入。</p>
<p>毛端佛刹不可说，尘中佛刹不可说，如是佛刹皆往诣，见诸如来不可说。</p>
<p>通达一实不可说，善入佛种不可说，诸佛国土不可说，悉能往诣成菩提。</p>
<p>国土众生及诸佛，体性差别不可说，如是三世无有边，菩萨一切皆明见。”</p>
<h3 id="寿量品第三十一"><a href="#寿量品第三十一" class="headerlink" title="寿量品第三十一"></a>寿量品第三十一</h3><p>尔时，心王菩萨摩诃萨于众会中告诸菩萨言：“佛子，此娑婆世界释迦牟尼佛刹一劫，于极乐世界阿弥陀佛刹为一日一夜；极乐世界一劫，于袈裟幢世界金刚坚佛刹为一日一夜；袈裟幢世界一劫，于不退转音声轮世界善胜光明莲华开敷佛刹为一日一夜；不退转音声轮世界一劫，于离垢世界法幢佛刹为一日一夜；离垢世界一劫，于善灯世界师子佛刹为一日一夜；善灯世界一劫，于妙光明世界光明藏佛刹为一日一夜；妙光明世界一劫，于难超过世界法光明莲华开敷佛刹为一日一夜；难超过世界一劫，于庄严慧世界一切神通光明佛刹为一日一夜；庄严慧世界一劫，于镜光明世界月智佛刹为一日一夜。佛子，如是次第，乃至过百万阿僧祇世界，最后世界一劫，于胜莲华世界贤胜佛刹为一日一夜，普贤菩萨及诸同行大菩萨等充满其中。”</p>
<h3 id="诸菩萨住处品第三十二"><a href="#诸菩萨住处品第三十二" class="headerlink" title="诸菩萨住处品第三十二"></a>诸菩萨住处品第三十二</h3><p>尔时，心王菩萨摩诃萨于众会中告诸菩萨言：“佛子，东方有处，名仙人山，从昔已来，诸菩萨众于中止住；现有菩萨，名金刚胜，与其眷属、诸菩萨众三百人俱，常在其中而演说法。南方有处，名胜峰山，从昔已来，诸菩萨众于中止住；现有菩萨，名曰法慧，与其眷属、诸菩萨众五百人俱，常在其中而演说法。西方有处，名金刚焰山，从昔已来，诸菩萨众于中止住；现有菩萨，名精进无畏行，与其眷属、诸菩萨众三百人俱，常在其中而演说法。北方有处，名香积山，从昔已来，诸菩萨众于中止住；现有菩萨，名曰香象，与其眷属、诸菩萨众三千人俱，常在其中而演说法。东北方有处，名清凉山，从昔已来，诸菩萨众于中止住；现有菩萨，名文殊师利，与其眷属、诸菩萨众一万人俱，常在其中而演说法。海中有处，名金刚山，从昔已来，诸菩萨众于中止住；现有菩萨，名曰法起，与其眷属、诸菩萨众千二百人俱，常在其中而演说法。东南方有处，名支提山，从昔已来，诸菩萨众于中止住；现有菩萨，名曰天冠，与其眷属、诸菩萨众一千人俱，常在其中而演说法。西南方有处，名光明山，从昔已来，诸菩萨众于中止住；现有菩萨，名曰贤胜，与其眷属、诸菩萨众三千人俱，常在其中而演说法。西北方有处，名香风山，从昔已来，诸菩萨众于中止住；现有菩萨，名曰香光，与其眷属、诸菩萨众五千人俱，常在其中而演说法。</p>
<p>“大海之中复有住处，名庄严窟，从昔已来，诸菩萨众于中止住。毗舍离南有一住处，名善住根，从昔已来，诸菩萨众于中止住。摩度罗城有一住处，名满足窟，从昔已来，诸菩萨众于中止住。俱珍那城有一住处，名曰法座，从昔已来，诸菩萨众于中止住。清净彼岸城有一住处，名目真邻陀窟，从昔已来，诸菩萨众于中止住。摩兰陀国有一住处，名无碍龙王建立，从昔已来，诸菩萨众于中止住。甘菩遮国有一住处，名出生慈，从昔已来，诸菩萨众于中止住。震旦国有一住处，名那罗延窟，从昔已来，诸菩萨众于中止住。疏勒国有一住处，名牛头山，从昔已来，诸菩萨众于中止住。迦葉弥罗国有一住处，名曰次第，从昔已来，诸菩萨众于中止住。增长欢喜城有一住处，名尊者窟，从昔已来，诸菩萨众于中止住。庵浮梨摩国有一住处，名见亿藏光明，从昔已来，诸菩萨众于中止住。乾陀罗国有一住处，名苫婆罗窟，从昔已来，诸菩萨众于中止住。”</p>
<h2 id="大方广佛华严经卷第四十六"><a href="#大方广佛华严经卷第四十六" class="headerlink" title="大方广佛华严经卷第四十六"></a>大方广佛华严经卷第四十六</h2><h3 id="佛不思议法品第三十三之一"><a href="#佛不思议法品第三十三之一" class="headerlink" title="佛不思议法品第三十三之一"></a>佛不思议法品第三十三之一</h3><p>尔时，大会中有诸菩萨作是念：“诸佛国土云何不思议？诸佛本愿云何不思议？诸佛种性云何不思议？诸佛出现云何不思议？诸佛身云何不思议？诸佛音声云何不思议？诸佛智慧云何不思议？诸佛自在云何不思议？诸佛无碍云何不思议？诸佛解脱云何不思议？”</p>
<p>尔时，世尊知诸菩萨心之所念，则以神力加持，智慧摄受，光明照耀，威势充满，令青莲华藏菩萨住佛无畏，入佛法界，获佛威德，神通自在，得佛无碍广大观察，知一切佛种性次第，住不可说佛法方便。</p>
<p>尔时，青莲华藏菩萨则能通达无碍法界，则能安住离障深行，则能成满普贤大愿，则能知见一切佛法，以大悲心观察众生，欲令清净精勤修习无有厌怠，受行一切诸菩萨法，于一念中出生佛智，解了一切无尽智门，总持、辩才皆悉具足；承佛神力，告莲华藏菩萨言：“佛子，诸佛世尊有无量住，所谓：常住、大悲住、种种身作诸佛事住、平等意转净法轮住、四辩才说无量法住、不思议一切佛法住、清净音遍无量土住、不可说甚深法界住、现一切最胜神通住，能开示无有障碍究竟之法。</p>
<p>“佛子，诸佛世尊有十种法，普遍无量无边法界。何等为十？所谓：一切诸佛有无边际身，色相清净，普入诸趣而无染著；一切诸佛有无边际无障碍眼，于一切法悉能明见；一切诸佛有无边际无障碍耳，悉能解了一切音声；一切诸佛有无边际鼻，能到诸佛自在彼岸；一切诸佛有广长舌，出妙音声周遍法界；一切诸佛有无边际身，应众生心，咸令得见；一切诸佛有无边际意，住于无碍平等法身；一切诸佛有无边际无碍解脱，示现无尽大神通力；一切诸佛有无边际清净世界，随众生乐现众佛土，具足无量种种庄严，而于其中不生染著；一切诸佛有无边际菩萨行愿，得圆满智，游戏自在，悉能通达一切佛法。佛子，是为如来、应、正等觉普遍法界无边际十种佛法。</p>
<p>“佛子，诸佛世尊有十种念念出生智。何等为十？所谓：一切诸佛于一念中，悉能示现无量世界从天来下；一切诸佛于一念中，悉能示现无量世界菩萨受生；一切诸佛于一念中，悉能示现无量世界出家学道；一切诸佛于一念中，悉能示现无量世界菩提树下成等正觉；一切诸佛于一念中，悉能示现无量世界转妙法轮；一切诸佛于一念中，悉能示现无量世界教化众生供养诸佛；一切诸佛于一念中，悉能示现无量世界不可言说种种佛身；一切诸佛于一念中，悉能示现无量世界种种庄严、无数庄严、如来自在一切智藏；一切诸佛于一念中，悉能示现无量世界无量无数清净众生；一切诸佛于一念中，悉能示现无量世界三世诸佛种种根性、种种精进、种种行解，于三世中成等正觉。是为十。</p>
<p>“佛子，诸佛世尊有十种不失时。何等为十？所谓：一切诸佛成等正觉不失时；一切诸佛成熟有缘不失时；一切诸佛授菩萨记不失时；一切诸佛随众生心示现神力不失时；一切诸佛随众生解示现佛身不失时；一切诸佛住于大舍不失时；一切诸佛入诸聚落不失时；一切诸佛摄诸净信不失时；一切诸佛调恶众生不失时；一切诸佛现不思议诸佛神通不失时。是为十。</p>
<p>“佛子，诸佛世尊有十种无比不思议境界。何等为十？所谓：一切诸佛一跏趺坐，遍满十方无量世界；一切诸佛说一义句，悉能开示一切佛法；一切诸佛放一光明，悉能遍照一切世界；一切诸佛于一身中，悉能示现一切诸身；一切诸佛于一处中，悉能示现一切世界；一切诸佛于一智中，悉能决了一切诸法无所挂碍；一切诸佛于一念中，悉能遍往十方世界；一切诸佛于一念中，悉现如来无量威德；一切诸佛于一念中，普缘三世佛及众生，心无杂乱；一切诸佛于一念中，与去、来、今一切诸佛体同无二。是为十。</p>
<p>“佛子，诸佛世尊能出生十种智。何者为十？所谓：一切诸佛知一切法无所趣向，而能出生回向愿智；一切诸佛知一切法皆无有身，而能出生清净身智；一切诸佛知一切法本来无二，而能出生能觉悟智；一切诸佛知一切法无我无众生，而能出生调众生智；一切诸佛知一切法本来无相，而能出生了诸相智；一切诸佛知一切世界无有成坏，而能出生了成坏智；一切诸佛知一切法无有造作，而能出生知业果智；一切诸佛知一切法无有言说，而能出生了言说智；一切诸佛知一切法无有染净，而能出生知染净智；一切诸佛知一切法无有生灭，而能出生了生灭智。是为十。</p>
<p>“佛子，诸佛世尊有十种普入法。何等为十？所谓：一切诸佛有净妙身，普入三世；一切诸佛皆悉具足三种自在，普化众生；一切诸佛皆悉具足诸陀罗尼，普能受持一切佛法；一切诸佛皆悉具足四种辩才，普转一切清净法轮；一切诸佛皆悉具足平等大悲，恒不舍离一切众生；一切诸佛皆悉具足甚深禅定，恒普观察一切众生；一切诸佛皆悉具足利他善根，调伏众生无有休息；一切诸佛皆悉具足无所碍心，普能安住一切法界；一切诸佛皆悉具足无碍神力，一念普现三世诸佛；一切诸佛皆悉具足无碍智慧，一念普立三世劫数。是为十。</p>
<p>“佛子，诸佛世尊有十种难信受广大法。何等为十？所谓：一切诸佛悉能摧灭一切诸魔；一切诸佛悉能降伏一切外道；一切诸佛悉能调伏一切众生咸令欢悦；一切诸佛悉能往诣一切世界化导群品；一切诸佛悉能智证甚深法界；一切诸佛悉皆能以无二之身现种种身充满世界；一切诸佛悉皆能以清净音声起四辩才说法无断，凡有信受功不唐捐；一切诸佛皆悉能于一毛孔中出现诸佛，与一切世界微尘数等，无有断绝；一切诸佛皆悉能于一微尘中示现众刹，与一切世界微尘数等，具足种种上妙庄严，恒于其中转妙法轮教化众生，而微尘不大、世界不小，常以证智安住法界；一切诸佛皆悉了达清净法界，以智光明破世痴暗，令于佛法悉得开晓，随逐如来住十力中。是为十。</p>
<p>“佛子，诸佛世尊有十种大功德，离过清净。何等为十？所谓：一切诸佛具大威德，离过清净；一切诸佛悉于三世如来家生，种族调善，离过清净；一切诸佛尽未来际心无所住，离过清净；一切诸佛于三世法皆无所著，离过清净；一切诸佛知种种性皆是一性，无所从来，离过清净；一切诸佛前际、后际福德无尽，等于法界，离过清净；一切诸佛无边身相遍十方刹，随时调伏一切众生，离过清净；一切诸佛获四无畏，离诸恐怖，于众会中大师子吼，明了分别一切诸法，离过清净；一切诸佛于不可说不可说劫入般涅槃，众生闻名获无量福，如佛现在功德无异，离过清净；一切诸佛远在不可说不可说世界中，若有众生一心正念则皆得见，离过清净。是为十。</p>
<p>“佛子，诸佛世尊有十种究竟清净。何等为十？所谓：一切诸佛往昔大愿究竟清净；一切诸佛所持梵行究竟清净；一切诸佛离世众惑究竟清净；一切诸佛庄严国土究竟清净；一切诸佛所有眷属究竟清净；一切诸佛所有种族究竟清净；一切诸佛色身相好究竟清净；一切诸佛法身无染究竟清净；一切诸佛一切智智无有障碍究竟清净；一切诸佛解脱自在，所作已办，到于彼岸，究竟清净。是为十。</p>
<p>“佛子，诸佛世尊于一切世界、一切时，有十种佛事。何等为十？一者、若有众生专心忆念，则现其前；二者、若有众生心不调顺，则为说法；三者、若有众生能生净信，必令获得无量善根；四者、若有众生能入法位，悉皆现证，无不了知；五者、教化众生无有疲厌；六者、游诸佛刹，往来无碍；七者、大悲不舍一切众生；八者、现变化身，恒不断绝；九者、神通自在，未尝休息；十者、安住法界，能遍观察。是为十。</p>
<p>“佛子，诸佛世尊有十种无尽智海法。何等为十？所谓：一切诸佛无边法身无尽智海法；一切诸佛无量佛事无尽智海法；一切诸佛佛眼境界无尽智海法；一切诸佛无量无数难思善根无尽智海法；一切诸佛普雨一切甘露妙法无尽智海法；一切诸佛赞佛功德无尽智海法；一切诸佛往昔所修种种愿行无尽智海法；一切诸佛尽未来际恒作佛事无尽智海法；一切诸佛了知一切众生心行无尽智海法；一切诸佛福智庄严无能过者无尽智海法。是为十。</p>
<p>“佛子，诸佛世尊有十种常法。何等为十？所谓：一切诸佛常行一切诸波罗蜜；一切诸佛于一切法常离迷惑；一切诸佛常具大悲；一切诸佛常有十力；一切诸佛常转法轮；一切诸佛常为众生示成正觉；一切诸佛常乐调伏一切众生；一切诸佛心常正念不二之法；一切诸佛化众生已，常示入于无余涅槃，诸佛境界无边际故。是为十。</p>
<p>“佛子，诸佛世尊有十种演说无量诸佛法门。何等为十？所谓：一切诸佛演说无量众生界门；一切诸佛演说无量众生行门；一切诸佛演说无量众生业果门；一切诸佛演说无量化众生门；一切诸佛演说无量净众生门；一切诸佛演说无量菩萨行门；一切诸佛演说无量菩萨愿门；一切诸佛演说无量一切世界成坏劫门；一切诸佛演说无量菩萨深心净佛刹门；一切诸佛演说无量一切世界三世诸佛于彼彼劫次第出现门；一切诸佛演说一切诸佛智门。是为十。</p>
<p>“佛子，诸佛世尊有十种为众生作佛事。何等为十？所谓：一切诸佛示现色身为众生作佛事；一切诸佛出妙音声为众生作佛事；一切诸佛有所受为众生作佛事；一切诸佛无所受为众生作佛事；一切诸佛以地、水、火、风为众生作佛事；一切诸佛神力自在示现一切所缘境界为众生作佛事；一切诸佛种种名号为众生作佛事；一切诸佛以佛刹境界为众生作佛事；一切诸佛严净佛刹为众生作佛事；一切诸佛寂寞无言为众生作佛事。是为十。</p>
<p>“佛子，诸佛世尊有十种最胜法。何等为十？所谓：一切诸佛大愿坚固不可沮坏，所言必作，言无有二；一切诸佛为欲圆满一切功德，尽未来劫修菩萨行不生懈倦；一切诸佛为欲调伏一切众生故，往不可说不可说世界，如是而为一切众生而无断绝；一切诸佛于信、于毁二种众生，大悲普观，平等无异；一切诸佛从初发心乃至成佛，终不退失菩提之心；一切诸佛积集无量诸善功德，皆以回向一切智性，于诸世间终无染著；一切诸佛于诸佛所修学三业，唯行佛行，非二乘行，皆为回向一切智性，成于无上正等菩提；一切诸佛放大光明，其光平等照一切处，及照一切诸佛之法，令诸菩萨心得清净，满一切智；一切诸佛舍离世乐，不贪不染，而普愿世间离苦得乐，无诸戏论；一切诸佛愍诸众生受种种苦，守护佛种，行佛境界，出离生死，逮十力地。是为十。</p>
<p>“佛子，诸佛世尊有十种无障碍住。何等为十？所谓：一切诸佛皆能往一切世界无障碍住；一切诸佛皆能住一切世界无障碍住；一切诸佛皆能于一切世界行、住、坐、卧无障碍住；一切诸佛皆能于一切世界演说正法无障碍住；一切诸佛皆能于一切世界住兜率天宫无障碍住；一切诸佛皆能入法界一切三世无障碍住；一切诸佛皆能坐法界一切道场无障碍住；一切诸佛皆能念念观一切众生心行以三种自在教化调伏无障碍住；一切诸佛皆能以一身住无量不思议佛所及一切处利益众生无障碍住；一切诸佛皆能开示无量诸佛所说正法无障碍住。是为十。</p>
<p>“佛子，诸佛世尊有十种最胜无上庄严。何等为十？所谓：一切诸佛皆悉具足诸相随好，是为诸佛第一最胜无上身庄严。一切诸佛皆悉具足六十种音，一一音有五百分，一一分无量百千清净之音以为严好，能于法界一切众中无诸恐怖，大师子吼演说如来甚深法义，众生闻者靡不欢喜，随其根欲悉得调伏，是为诸佛第二最胜无上语庄严。一切诸佛皆具十力、诸大三昧、十八不共庄严意业，所行境界通达无碍，一切佛法咸得无余，法界庄严而为庄严，法界众生心之所行，去、来、现在各各差别，于一念中悉能明见，是为诸佛第三最胜无上意庄严。一切诸佛皆悉能放无数光明，一一光明有不可说光明网以为眷属，普照一切诸佛国土，灭除一切世间黑暗，示现无量诸佛出兴，其身平等悉皆清净，所作佛事咸不唐捐，能令众生至不退转，是为诸佛第四最胜无上光明庄严。一切诸佛现微笑时，皆于口中放百千亿那由他阿僧祇光明，一一光明各有无量不思议种种色，遍照十方一切世界，于大众中发诚实语，授无量无数不思议众生阿耨多罗三藐三菩提记，是为诸佛第五离世痴惑最胜无上现微笑庄严。一切诸佛皆有法身清净无碍，于一切法究竟通达，住于法界无有边际，虽在世间不与世杂，了世实性，行出世法，言语道断，超蕴、界、处，是为诸佛第六最胜无上法身庄严。一切诸佛皆有无量常妙光明，不可说不可说种种色相以为严好为光明藏，出生无量圆满光明，普照十方无有障碍，是为诸佛第七最胜无上常妙光明庄严。一切诸佛皆有无边妙色、可爱妙色、清净妙色、随心所现妙色、映蔽一切三界妙色、到于彼岸无上妙色，是为诸佛第八最胜无上妙色庄严。一切诸佛皆于三世佛种中生，积众善宝，究竟清净，无诸过失，离世讥谤，一切法中最为殊胜清净妙行之所庄严，具足成就一切智智，种族清净无能讥毁，是为诸佛第九最胜无上种族庄严。一切诸佛以大慈力庄严其身，究竟清净无诸渴爱，身行永息，心善解脱，见者无厌，大悲救护一切世间；第一福田、无上受者，哀愍利益一切众生，悉令增长无量福德、智慧之聚，是为诸佛第十最胜无上大慈大悲功德庄严。是为十。</p>
<p>“佛子，诸佛世尊有十种自在法。何等为十？所谓：一切诸佛于一切法悉得自在，明达种种句身、味身，演说诸法辩才无碍，是为诸佛第一自在法。一切诸佛教化众生未曾失时，随其愿乐为说正法，咸令调伏无有断绝，是为诸佛第二自在法。一切诸佛能令尽虚空界无量无数种种庄严，一切世界六种震动，令彼世界或举或下、或大或小、或合或散，未曾恼害于一众生，其中众生不觉不知、无疑无怪，是为诸佛第三自在法。一切诸佛以神通力悉能严净一切世界，于一念顷普现一切世界庄严，此诸庄严经无数劫说不能尽，悉皆离染，清净无比，一切佛刹严净之事，皆令平等入一刹中，是为诸佛第四自在法。一切诸佛见一众生应受化者，为其住寿，经不可说不可说劫，乃至尽未来际，结跏趺坐，身心无倦，专心忆念，未曾废忘，方便调伏而不失时；如为一众生，为一切众生悉亦如是，是为诸佛第五自在法。一切诸佛悉能遍往一切世界一切如来所行之处，而不暂舍一切法界；十方各别，一一方有无量世界海，一一世界海有无量世界种，佛以神力一念咸到，转于无碍清净法轮，是为诸佛第六自在法。一切诸佛为欲调伏一切众生，念念中成阿耨多罗三藐三菩提，而于一切佛法非已现觉，亦非当觉，亦不住于有学之地，而悉知见，通达无碍，无量智慧，无量自在，教化调伏一切众生，是为诸佛第七自在法。一切诸佛能以眼处作耳处佛事，能以耳处作鼻处佛事，能以鼻处作舌处佛事，能以舌处作身处佛事，能以身处作意处佛事，能以意处于一切世界中住世、出世间种种境界，一一境界中能作无量广大佛事，是为诸佛第八自在法。一切诸佛，其身毛孔一一能容一切众生，一一众生其身悉与不可说诸佛刹等而无迫隘，一一众生步步能过无数世界，如是展转尽无数劫，悉见诸佛出现于世，教化众生，转净法轮，开示过去、未来、现在不可说法；尽虚空界一切众生诸趣受身，威仪、往来及其所受种种乐具皆悉具足，而于其中无所障碍，是为诸佛第九自在法。一切诸佛于一念顷现一切世界微尘数佛，一一佛皆于一切法界众妙莲华广大庄严世界莲华藏师子座上成等正觉，示现诸佛自在神力；如于众妙莲华广大庄严世界，如是于一切法界中不可说不可说种种庄严、种种境界、种种形相、种种示现、种种劫数清净世界；如于一念，如是于无量无边阿僧祇劫一切念中，一念一切现，一念无量住，而未曾用少方便力，是为诸佛第十自在法。</p>
<p>“佛子，诸佛世尊有十种无量不思议圆满佛法。何等为十？所谓：一切诸佛一一净相皆具百福；一切诸佛皆悉成就一切佛法；一切诸佛皆悉成就一切善根；一切诸佛皆悉成就一切功德；一切诸佛皆能教化一切众生；一切诸佛皆悉能为众生作主；一切诸佛皆悉成就清净佛刹；一切诸佛皆悉成就一切智智；一切诸佛皆悉成就色身相好，见者获益，功不唐捐；一切诸佛皆具诸佛平等正法；一切诸佛作佛事已，莫不示现入于涅槃。是为十。</p>
<p>“佛子，诸佛世尊有十种善巧方便。何等为十？一切诸佛了知诸法皆离戏论，而能开示诸佛善根，是为第一善巧方便。一切诸佛知一切法悉无所见、各不相知、无缚无解、无受无集、无成就，自在究竟到于彼岸，然于诸法真实而知不异不别，而得自在、无我无受、不坏实际，已得至于大自在地，常能观察一切法界，是为第二善巧方便。一切诸佛永离诸相，心无所住，而能悉知不乱不错，虽知一切相皆无自性，而如其体性悉能善入，而亦示现无量色身，及以一切清净佛土种种庄严无尽之相，集智慧灯灭众生惑，是为第三善巧方便。一切诸佛住于法界，不住过去、未来、现在，如如性中无去、来、今三世相故，而能演说去、来、今世无量诸佛出现世间，令其闻者普见一切诸佛境界，是为第四善巧方便。一切诸佛身、语、意业，无所造作，无来无去，亦无有住，离诸数法，到于一切诸法彼岸，而为众法藏，具无量智，了达种种世、出世法，智慧无碍，示现无量自在神力，调伏一切法界众生，是为第五善巧方便。一切诸佛知一切法不可见，非一、非异，非量、非无量，非来、非去，皆无自性，亦不违于世间诸法；一切智者，无自性中见一切法，于法自在，广说诸法，而常安住真如实性，是为第六善巧方便。一切诸佛于一时中知一切时，具净善根，入于正位而无所著，于其日月、年劫、成坏，如是等时不住不舍，而能示现若昼若夜、初中后时、一日、七日、半月、一月、一年、百年、一劫、多劫、不可思劫、不可说劫，乃至尽于未来际劫，恒为众生转妙法轮，不断不退，无有休息，是为第七善巧方便。一切诸佛恒住法界，成就诸佛无量无畏及不可数辩、不可量辩、无尽辩、无断辩、无边辩、不共辩、无穷辩、真实辩、方便开示一切句辩、一切法辩，随其根性及以欲解，以种种法门说不可说不可说百千亿那由他修多罗，初、中、后善，皆悉究竟，是为第八善巧方便。一切诸佛住净法界，知一切法本无名字，无过去名，无现在名，无未来名；无众生名，无非众生名；无国土名，无非国土名；无法名，无非法名；无功德名，无非功德名；无菩萨名，无佛名；无数名，无非数名；无生名，无灭名；无有名，无无名；无一名，无种种名。何以故？诸法体性不可说故。一切诸法无方无处，不可集说，不可散说，不可一说，不可多说，音声莫逮，言语悉断，虽随世俗种种言说，无所攀缘，无所造作，远离一切虚妄想著，如是究竟到于彼岸。是为第九善巧方便。一切诸佛知一切法本性寂静，无生故非色，无戏论故非受，无名数故非想，无造作故非行，无执取故非识，无入处故非处，无所得故非界，然亦不坏一切诸法，本性无起如虚空故。一切诸法皆悉空寂，无业果，无修习，无成就，无出生，非数、非不数，非有、非无，非生、非灭，非垢、非净，非入、非出，非住、非不住，非调伏、非不调伏，非众生、非无众生，非寿命、非无寿命，非因缘、非无因缘，而能了知正定、邪定及不定聚一切众生，为说妙法令到彼岸，成就十力、四无所畏，能师子吼，具一切智，住佛境界，是为第十善巧方便。佛子，是为诸佛成就十种善巧方便。</p>
<h2 id="大方广佛华严经卷第四十七"><a href="#大方广佛华严经卷第四十七" class="headerlink" title="大方广佛华严经卷第四十七"></a>大方广佛华严经卷第四十七</h2><h3 id="佛不思议法品第三十三之二"><a href="#佛不思议法品第三十三之二" class="headerlink" title="佛不思议法品第三十三之二"></a>佛不思议法品第三十三之二</h3><p>“佛子，诸佛世尊有十种广大佛事，无量无边，不可思议，一切世间诸天及人皆不能知，去、来、现在所有一切声闻、独觉亦不能知，唯除如来威神之力。何等为十？所谓：</p>
<p>“一切诸佛于尽虚空遍法界一切世界兜率陀天，皆现受生，修菩萨行，作大佛事，无量色相，无量威德，无量光明，无量音声，无量言辞，无量三昧，无量智慧，所行境界摄取一切人、天、魔、梵、沙门、婆罗门、阿修罗等，大慈无碍，大悲究竟，平等饶益一切众生，或令生天，或令生人，或净其根，或调其心，或时为说差别三乘，或时为说圆满一乘，普皆济度，令出生死，是为第一广大佛事。</p>
<p>“佛子，一切诸佛从兜率天降神母胎，以究竟三昧观受生法如幻、如化、如影、如空、如热时焰，随乐而受，无量无碍，入无诤法，起无著智，离欲清净，成就广大妙庄严藏，受最后身，住大宝庄严楼阁而作佛事，或以神力而作佛事，或以正念而作佛事，或现神通而作佛事，或现智日而作佛事，或现诸佛广大境界而作佛事，或现诸佛无量光明而作佛事，或入无数广大三昧而作佛事，或现从彼诸三昧起而作佛事。佛子，如来尔时在母胎中，为欲利益一切世间种种示现而作佛事。所谓：或现初生，或现童子，或现在宫，或现出家，或复示现成等正觉，或复示现转妙法轮，或示现于入般涅槃，如是皆以种种方便，于一切方、一切网、一切旋、一切种、一切世界中而作佛事。是为第二广大佛事。</p>
<p>“佛子，一切诸佛一切善业皆已清净，一切生智皆已明洁，而以生法诱导群迷，令其开悟，具行众善。为众生故，示诞王宫，一切诸佛于诸色欲宫殿妓乐皆已舍离，无所贪染，常观诸有空无体性，一切乐具悉不真实，持佛净戒究竟圆满；观诸内宫妻妾、侍从生大悲愍，观诸众生虚妄不实起大慈心，观诸世间无一可乐而生大喜，于一切法心得自在而起大舍；具佛功德，现生法界，身相圆满，眷属清净，而于一切皆无所著；以随类音为众演说，令于世法深生厌离，如其所行示所得果，复以方便随应教化；未成熟者令其成熟，已成熟者令得解脱，为作佛事令不退转；复以广大慈悲之心，恒为众生说种种法，又为示现三种自在，令其开悟，心得清净。虽处内宫，众所咸睹，而于一切诸世界中施作佛事；以大智慧，以大精进，示现种种诸佛神通，无碍无尽。恒住三种巧方便业，所谓：身业究竟清净、语业常随智慧而行、意业甚深无有障碍，以是方便利益众生。是为第三广大佛事。</p>
<p>“佛子，一切诸佛示处种种庄严宫殿，观察厌离，舍而出家，欲使众生了知世法皆是妄想、无常、败坏，深起厌离，不生染著，永断世间贪爱烦恼，修清净行，利益众生。当出家时，舍俗威仪，住无诤法，满足本愿无量功德，以大智光灭世痴暗，为诸世间无上福田，常为众生赞佛功德，令于佛所植诸善本，以智慧眼见真实义；复为众生赞说出家，清净无过，永得出离，长为世间智慧高幢。是为第四广大佛事。</p>
<p>“佛子，一切诸佛具一切智，于无量法悉已知见，菩提树下成最正觉，降伏众魔，威德特尊。其身充满一切世界，神力所作无边无尽，于一切智所行之义皆得自在，修诸功德悉已圆满。其菩提座具足庄严，周遍十方一切世界，佛处其上转妙法轮，说诸菩萨所有行愿，开示无量诸佛境界，令诸菩萨皆得悟入，修行种种清净妙行。复能示导一切众生令种善根，生于如来平等地中，住诸菩萨无边妙行，成就一切功德胜法，一切世界、一切众生、一切佛刹、一切诸法、一切菩萨、一切教化、一切三世、一切调伏、一切神变、一切众生心之乐欲，悉善了知而作佛事。是为第五广大佛事。</p>
<p>“佛子，一切诸佛转不退法轮，令诸菩萨不退转故；转无量法轮，令一切世间咸了知故；转开悟一切法轮，能大无畏师子吼故；转一切法智藏法轮，开法藏门，除暗障故；转无碍法轮，等虚空故；转无著法轮，观一切法非有无故；转照世法轮，令一切众生净法眼故；转开示一切智法轮，悉遍一切三世法故；转一切佛同一法轮，一切佛法不相违故。一切诸佛以如是等无量无数百千亿那由他法轮，随诸众生心行差别而作佛事不可思议。是为第六广大佛事。</p>
<p>“佛子，一切诸佛入于一切王都城邑，为诸众生而作佛事，所谓；人王都邑、天王都邑，龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、罗刹王、毗舍阇王，如是等王一切都邑。入城门时，大地震动，光明普照，盲者得眼，聋者得耳，狂者得心，裸者得衣，诸忧苦者悉得安乐；一切乐器不鼓自鸣，诸庄严具若著、不著咸出妙音，众生闻者无不欣乐。一切诸佛色身清净，相好具足，见者无厌，能为众生作于佛事。所谓：若顾视，若观察，若动转，若屈伸，若行，若住，若坐，若卧，若默，若语，若现神通，若为说法，若有教敕，如是一切皆为众生而作佛事。一切诸佛普于一切无数世界种种众生心乐海中，劝令念佛，常勤观察，种诸善根，修菩萨行；叹佛色相微妙第一，一切众生难可值遇，若有得见而兴信心，则生一切无量善法，集佛功德普皆清净。如是称赞佛功德已，分身普往十方世界，令诸众生，悉得瞻奉，思惟观察，承事供养，种诸善根，得佛欢喜，增长佛种，悉当成佛。以如是行而作佛事，或为众生示现色身，或出妙音，或但微笑，令其信乐，头顶礼敬，曲躬合掌，称扬赞叹，问讯起居而作佛事。一切诸佛以如是等无量无数不可言说不可思议种种佛事，于一切世界中，随诸众生心之所乐，以本愿力、大慈悲力、一切智力，方便教化，悉令调伏。是为第七广大佛事。</p>
<p>“佛子，一切诸佛或住阿兰若处而作佛事；或住寂静处而作佛事；或住空闲处而作佛事；或住佛住处而作佛事；或住三昧而作佛事；或独处园林而作佛事；或隐身不现而作佛事；或住甚深智而作佛事；或住诸佛无比境界而作佛事；或住不可见种种身行，随诸众生心乐欲解，方便教化无有休息，而作佛事；或以天身，求一切智而作佛事；或以龙身、夜叉身、乾闼婆身、阿修罗身、迦楼罗身、紧那罗身、摩睺罗伽、人非人等身，求一切智而作佛事；或以声闻身、独觉身、菩萨身，求一切智而作佛事；或时说法，或时寂默，而作佛事；或说一佛，或说多佛，而作佛事；或说诸菩萨一切行、一切愿，为一行愿而作佛事；或说诸菩萨一行、一愿，为无量行愿而作佛事；或说佛境界即世间境界而作佛事；或说世间境界即佛境界而作佛事；或说佛境界即非境界而作佛事；或住一日，或住一夜，或住半月，或住一月，或住一年，乃至住不可说劫，为诸众生而作佛事。是为第八广大佛事。</p>
<p>“佛子，一切诸佛是生清净善根之藏，令诸众生于佛法中生净信解，诸根调伏，永离世间；令诸菩萨于菩提道，具智慧明，不由他悟。或现涅槃而作佛事；或现世间皆悉无常而作佛事；或说佛身而作佛事；或说所作皆悉已办而作佛事；或说功德圆满无缺而作佛事；或说永断诸有根本而作佛事；或令众生，厌离世间，随顺佛心，而作佛事；或说寿命终归于尽而作佛事；或说世间无一可乐而作佛事；或为宣说尽未来际供养诸佛而作佛事；或说诸佛转净法轮，令其得闻生大欢喜，而作佛事；或为宣说诸佛境界，令其发心而修诸行，而作佛事；或为宣说念佛三昧，令其发心常乐见佛，而作佛事；或为宣说诸根清净，勤求佛道，心无懈退，而作佛事；或诣一切诸佛国土，观诸境界种种因缘而作佛事；或摄一切诸众生身皆为佛身，令诸懈怠放逸众生悉住如来清净禁戒，而作佛事。是为第九广大佛事。</p>
<p>“佛子，一切诸佛入涅槃时，无量众生悲号涕泣，生大忧恼，递相瞻顾而作是言：‘如来世尊有大慈悲，哀愍饶益一切世间，与诸众生为救为归。如来出现难可值遇，无上福田于今永灭。’即以如是，令诸众生悲号恋慕，而作佛事。复为化度一切天人、龙神、夜叉、乾闼婆、阿修罗、迦楼罗、紧那罗、摩睺罗伽、人非人等故，随其乐欲，自碎其身以为舍利，无量无数不可思议，令诸众生起净信心，恭敬尊重，欢喜供养，修诸功德，具足圆满。复起于塔，种种严饰，于诸天宫、龙宫、夜叉宫，乾闼婆、阿修罗、迦楼罗、紧那罗、摩睺罗伽、人非人等诸宫殿中，以为供养。牙齿、爪发咸以起塔，令其见者皆悉念佛、念法、念僧，信乐不回，诚敬尊重，在在处处布施供养、修诸功德；以是福故，或生天上，或处人间，种族尊荣，财产备足，所有眷属悉皆清净，不入恶趣，常生善道，恒得见佛，具众白法，于三有中速得出离，各随所愿获自乘果，于如来所知恩报恩，永与世间作所归依。佛子，诸佛世尊虽般涅槃，仍与众生作不思议清净福田、无尽功德最上福田，令诸众生善根具足、福德圆满。是为第十广大佛事。</p>
<p>“佛子，此诸佛事无量广大、不可思议，一切世间诸天及人及去来今声闻、独觉皆不能知，唯除如来威神所加。</p>
<p>“佛子，诸佛世尊有十种无二行自在法。何等为十？所谓：一切诸佛悉能善说，授记言辞，决定无二；一切诸佛悉能随顺众生心念，令其意满，决定无二；一切诸佛悉能现觉一切诸法，演说其义，决定无二；一切诸佛悉能具足去、来、今世诸佛智慧，决定无二；一切诸佛悉知三世一切刹那即一刹那，决定无二；一切诸佛悉知三世一切佛刹入一佛刹，决定无二；一切诸佛悉知三世一切佛语即一佛语，决定无二；一切诸佛悉知三世一切诸佛，与其所化一切众生，体性平等，决定无二；一切诸佛悉知世法及诸佛法性无差别，决定无二；一切诸佛悉知三世一切诸佛所有善根同一善根，决定无二。是为十。</p>
<p>“佛子，诸佛世尊有十种住，住一切法。何等为十？所谓：一切诸佛住觉悟一切法界；一切诸佛住大悲语；一切诸佛住本大愿；一切诸佛住不舍调伏众生；一切诸佛住无自性法；一切诸佛住平等利益；一切诸佛住无忘失法；一切诸佛住无障碍心；一切诸佛住恒正定心；一切诸佛住等入一切法，不违实际相。是为十。</p>
<p>“佛子，诸佛世尊有十种知一切法尽无有余。何等为十？所谓：知过去一切法尽无有余；知未来一切法尽无有余；知现在一切法尽无有余；知一切言语法尽无有余；知一切世间道尽无有余；知一切众生心尽无有余；知一切菩萨善根上、中、下种种分位尽无有余；知一切佛圆满智及诸善根不增不减尽无有余；知一切法皆从缘起尽无有余；知一切世界种尽无有余；知一切法界中如因陀罗网诸差别事尽无有余。是为十。</p>
<p>“佛子，诸佛世尊有十种力。何等为十？所谓：广大力、最上力、无量力、大威德力、难获力、不退力、坚固力、不可坏力、一切世间不思议力、一切众生无能动力。是为十。</p>
<p>“佛子，诸佛世尊有十种大那罗延幢勇健法。何者为十？所谓：</p>
<p>“一切诸佛，身不可坏，命不可断，世间毒药所不能中，一切世界水、火、风灾皆于佛身不能为害。一切诸魔、天、龙、夜叉、乾闼婆、阿修罗、迦楼罗、紧那罗、摩睺罗伽、人非人、毗舍阇、罗刹等，尽其势力，雨大金刚如须弥山及铁围山，遍于三千大千世界，一时俱下，不能令佛心有惊怖，乃至一毛亦不摇动，行、住、坐、卧初无变易。佛所住处四方远近，不令其下则不能雨；假使不制而从雨之，终不为损。若有众生为佛所持及佛所使，尚不可害，况如来身！是为诸佛第一大那罗延幢勇健法。</p>
<p>“佛子，一切诸佛以一切法界诸世界中须弥山王，及铁围山、大铁围山、大海、山林、宫殿、屋宅，置一毛孔，尽未来劫，而诸众生不觉不知，唯除如来神力所被。佛子，尔时，诸佛于一毛孔持于尔所一切世界，尽未来劫，或行、或住、或坐、或卧，不生一念劳倦之心。佛子，譬如虚空普持一切遍法界中所有世界而无劳倦，一切诸佛于一毛孔持诸世界亦复如是。是为诸佛第二大那罗延幢勇健法。</p>
<p>“佛子，一切诸佛能于一念起不可说不可说世界微尘数步，一一步过不可说不可说佛刹微尘数国土，如是而行，经一切世界微尘数劫。佛子，假使有一大金刚山，与上所经一切佛刹其量正等。如是量等大金刚山，有不可说不可说佛刹微尘数，诸佛能以如是诸山置一毛孔。佛身毛孔与法界中一切众生毛孔数等，一一毛孔悉置尔许大金刚山，持尔许山游行十方，入尽虚空一切世界，从于前际尽未来际，一切诸劫无有休息，佛身无损亦不劳倦，心常在定无有散乱。是为诸佛第三大那罗延幢勇健法。</p>
<p>“佛子，一切诸佛一坐食已，结跏趺坐，经前后际不可说劫，入佛所受不思议乐，其身安住，寂然不动，亦不废舍化众生事。佛子，假使有人于遍虚空一一世界悉以毛端次第度量，诸佛能于一毛端处结跏趺坐，尽未来劫；如一毛端处，一切毛端处悉亦如是。佛子，假使十方一切世界所有众生，一一众生其身大小悉与不可说佛刹微尘数世界量等，轻重亦尔，诸佛能以尔所众生置一指端，尽于后际所有诸劫；一切指端皆亦如是，尽持尔许一切众生入遍虚空一一世界，尽于法界悉使无余，而佛身心曾无劳倦。是为诸佛第四大那罗延幢勇健法。</p>
<p>“佛子，一切诸佛能于一身化现不可说不可说佛刹微尘数头，一一头化现不可说不可说佛刹微尘数舌，一一舌化出不可说不可说佛刹微尘数差别音声，法界众生靡不皆闻，一一音声演不可说不可说佛刹微尘数修多罗藏，一一修多罗藏演不可说不可说佛刹微尘数法，一一法有不可说不可说佛刹微尘数文字句义；如是演说，尽不可说不可说佛刹微尘数劫；尽是劫已，复更演说，尽不可说不可说佛刹微尘数劫；如是次第，乃至尽于一切世界微尘数，尽一切众生心念数。未来际劫犹可穷尽，如来化身所转法轮无有穷尽。所谓：智慧演说法轮、断诸疑惑法轮、照一切法法轮、开无碍藏法轮、令无量众生欢喜调伏法轮、开示一切诸菩萨行法轮、高升圆满大智慧日法轮、普然照世智慧明灯法轮、辩才无畏种种庄严法轮。如一佛身以神通力转如是等差别法轮，一切世法无能为喻。如是，尽虚空界一一毛端分量之处，有不可说不可说佛刹微尘数世界，一一世界中念念现不可说不可说佛刹微尘数化身，一一化身皆亦如是，所说音声文字句义，一一充满一切法界，其中众生皆得解了，而佛言音无变、无断、无有穷尽。是为诸佛第五大那罗延幢勇健法。</p>
<p>“佛子，一切诸佛皆以德相庄严胸臆，犹若金刚不可损坏，菩提树下结跏趺坐。魔王军众其数无边，种种异形甚可怖畏，众生见者靡不惊慑，悉发狂乱或时致死。如是魔众遍满虚空，如来见之，心无恐怖，容色不变，一毛不竖，不动不乱，无所分别，离诸喜怒，寂然清净，住佛所住，具慈悲力，诸根调伏，心无所畏，非诸魔众所能倾动而能摧伏；一切魔军皆使回心，稽首归依，然后复以三轮教化，令其悉发阿耨多罗三藐三菩提意永不退转。是为诸佛第六大那罗延幢勇健法。</p>
<p>“佛子，一切诸佛有无碍音，其音普遍十方世界，众生闻者自然调伏。彼诸如来所出音声，须弥卢等一切诸山不能为障，天宫、龙宫、夜叉宫，乾闼婆、阿修罗、迦楼罗、紧那罗、摩睺罗伽、人非人等一切诸宫所不能障，一切世界高大音声亦不能障。随所应化，一切众生靡不皆闻，文字句义悉得解了。是为诸佛第七大那罗延幢勇健法。</p>
<p>“佛子，一切诸佛心无障碍，于百千亿那由他不可说不可说劫，恒善清净。去、来、现在一切诸佛同一体性，无浊、无翳，无我、无我所，非内、非外，了境空寂，不生妄想；无所依，无所作，不住诸相，永断分别；本性清净，舍离一切攀缘忆念，于一切法常无违诤；住于实际，离欲清净，入真法界，演说无尽；离量、非量所有妄想，绝为、无为一切言说，于不可说无边境界悉已通达；无碍无尽智慧方便，成就十力一切功德庄严清净，演说种种无量诸法，皆与实相不相违背；于诸法界三世诸法，悉等无异，究竟自在；入一切法最胜之藏，一切法门正念不惑，安住十方一切佛刹而无动转；得不断智，知一切法究竟无余，尽诸有漏，心善解脱，慧善解脱，住于实际，通达无碍，心常正定；于三世法及以一切众生心行，一念了达，皆无障碍。是为诸佛第八大那罗延幢勇健法。</p>
<p>“佛子，一切诸佛同一法身、境界无量身、功德无边身、世间无尽身、三界不染身、随念示现身、非实非虚平等清净身、无来无去无为不坏身、一相无相法自性身、无处无方遍一切身、神变自在无边色相身、种种示现普入一切身、妙法方便身、智藏普照身、示法平等身、普遍法界身、无动无分别非有非无常清净身、非方便非不方便非灭非不灭随所应化一切众生种种信解而示现身、从一切功德宝所生身、具一切诸佛法真如身、本性寂静无障碍身、成就一切无碍法身、遍住一切清净法界身、分形普遍一切世间身、无攀缘无退转永解脱具一切智普了达身，是为诸佛第九大那罗延幢勇健法。</p>
<p>“佛子，一切诸佛等悟一切诸如来法，等修一切诸菩萨行；若愿若智，清净平等，犹如大海，悉得满足；行力尊胜，未曾退怯，住诸三昧无量境界，示一切道，劝善诫恶；智力第一演法无畏，随有所问悉能善答，智慧说法平等清净，身、语、意行悉皆无杂，住佛所住诸佛种性，以佛智慧而作佛事；住一切智，演无量法，无有根本，无有边际，神通智慧不可思议，一切世间无能解了；智慧深入，见一切法微妙广大无量无边，三世法门咸善通达，一切世界悉能开晓；以出世智，于诸世间作不可说种种佛事，成不退智，入诸佛数；虽已证得不可言说离文字法，而能开示种种言辞；以普贤智集诸善行，成就一念相应妙慧，于一切法悉能觉了，如先所念一切众生，皆依自乘而施其法；一切诸法、一切世界、一切众生、一切三世，于法界内，如是境界其量无边，以无碍智悉能知见。佛子，一切诸佛于一念顷，随所应化出兴于世，住清净土，成等正觉，现神通力，开悟三世一切众生心、意及识不失于时。佛子，众生无边，世界无边，法界无边，三世无边，诸佛最胜亦无有边，悉现于中成等正觉，以佛智慧方便开悟无有休息。佛子，一切诸佛以神通力，现最妙身，住无边处，大悲方便，心无障碍，于一切时常为众生演说妙法。是为诸佛第十大那罗延幢勇健法。</p>
<p>“佛子，此一切诸佛大那罗延幢勇健法无量无边、不可思议，去、来、现在一切众生及以二乘不能解了，唯除如来神力所加。</p>
<p>“佛子，诸佛世尊有十种决定法。何等为十？所谓：一切诸佛定从兜率寿尽下生；一切诸佛定示受生，处胎十月；一切诸佛定厌世俗，乐求出家；一切诸佛决定坐于菩提树下成等正觉，悟诸佛法；一切诸佛定于一念悟一切法，一切世界示现神力；一切诸佛定能应时转妙法轮；一切诸佛定能随彼所种善根，应时说法而为授记；一切诸佛定能应时为作佛事；一切诸佛定能为诸成就菩萨而授记莂；一切诸佛定能一念普答一切众生所问。是为十。</p>
<p>“佛子，诸佛世尊有十种速疾法。何等为十？所谓：一切诸佛若有见者，速得远离一切恶趣；一切诸佛若有见者，速得圆满殊胜功德；一切诸佛若有见者，速能成就广大善根；一切诸佛若有见者，速得往生净妙天上；一切诸佛若有见者，速能除断一切疑惑；一切诸佛若已发菩提心而得见者，速得成就广大信解永不退转，能随所应教化众生，若未发心即能速发阿耨多罗三藐三菩提心；一切诸佛若未入正位而得见者，速入正位；一切诸佛若有见者，速能清净世、出世间一切诸根；一切诸佛若有见者，速得除灭一切障碍；一切诸佛若有见者，速能获得无畏辩才。是为十。</p>
<p>“佛子，诸佛世尊有十种应常忆念清净法。何等为十？所谓：一切诸佛过去因缘，一切菩萨应常忆念；一切诸佛清净胜行，一切菩萨应常忆念；一切诸佛满足诸度，一切菩萨应常忆念；一切诸佛成就大愿，一切菩萨应常忆念；一切诸佛积集善根，一切菩萨应常忆念；一切诸佛已具梵行，一切菩萨应常忆念；一切诸佛现成正觉，一切菩萨应常忆念；一切诸佛色身无量，一切菩萨应常忆念；一切诸佛神通无量，一切菩萨应常忆念；一切诸佛十力无畏，一切菩萨应常忆念。是为十。</p>
<p>“佛子，诸佛世尊有十种一切智住。何等为十？所谓：一切诸佛于一念中，悉知三世一切众生心、心所行；一切诸佛于一念中，悉知三世一切众生所集诸业及业果报；一切诸佛于一念中，悉知一切众生所宜，以三种轮教化调伏；一切诸佛于一念中，尽知法界一切众生所有心相，于一切处普现佛兴，令其得见，方便摄受；一切诸佛于一念中，普随法界一切众生心乐欲解，示现说法，令其调伏；一切诸佛于一念中，悉知法界一切众生心之所乐，为现神力；一切诸佛于一念中，遍一切处，随所应化一切众生示现出兴，为说佛身不可取著；一切诸佛于一念中，普至法界一切处一切众生彼彼诸道；一切诸佛于一念中，随诸众生有忆念者，在在处处无不往应；一切诸佛于一念中，悉知一切众生解欲，为其示现无量色相。是为十。</p>
<p>“佛子，诸佛世尊有十种无量不可思议佛三昧。何等为十？所谓：一切诸佛恒在正定，于一念中遍一切处，普为众生广说妙法；一切诸佛恒在正定，于一念中遍一切处，普为众生说无我际；一切诸佛恒住正定，于一念中遍一切处，普入三世；一切诸佛恒在正定，于一念中遍一切处，普入十方广大佛刹；一切诸佛恒在正定，于一念中遍一切处，普现无量种种佛身；一切诸佛恒在正定，于一念中遍一切处，随诸众生种种心解现身、语、意；一切诸佛恒在正定，于一念中遍一切处，说一切法离欲真际；一切诸佛恒住正定，于一念中遍一切处，演说一切缘起自性；一切诸佛恒住正定，于一念中遍一切处，示现无量世、出世间广大庄严，令诸众生常得见佛；一切诸佛恒住正定，于一念中遍一切处，令诸众生悉得通达一切佛法、无量解脱，究竟到于无上彼岸。是为十。</p>
<p>“佛子，诸佛世尊有十种无碍解脱。何等为十？所谓：一切诸佛能于一尘现不可说不可说诸佛出兴于世；一切诸佛能于一尘现不可说不可说诸佛转净法轮；一切诸佛能于一尘现不可说不可说众生受化调伏；一切诸佛能于一尘现不可说不可说诸佛国土；一切诸佛能于一尘现不可说不可说菩萨授记；一切诸佛能于一尘现去、来、今一切诸佛；一切诸佛能于一尘现去、来、今诸世界种；一切诸佛能于一尘现去、来、今一切神通；一切诸佛能于一尘现去、来、今一切众生；一切诸佛能于一尘现去、来、今一切佛事。是为十。”</p>
<h2 id="大方广佛华严经卷第四十八"><a href="#大方广佛华严经卷第四十八" class="headerlink" title="大方广佛华严经卷第四十八"></a>大方广佛华严经卷第四十八</h2><h3 id="如来十身相海品第三十四"><a href="#如来十身相海品第三十四" class="headerlink" title="如来十身相海品第三十四"></a>如来十身相海品第三十四</h3><p>尔时，普贤菩萨摩诃萨告诸菩萨言：“佛子，今当为汝演说如来所有相海。</p>
<p>“佛子，如来顶上有三十二宝庄严大人相。其中有大人相，名光照一切方普放无量大光明网，一切妙宝以为庄严，宝发周遍，柔软密致，一一咸放摩尼宝光，充满一切无边世界，悉现佛身色相圆满，是为一。</p>
<p>“次有大人相，名佛眼光明云，以摩尼王种种庄严出金色光，如眉间毫相所放光明，其光普照一切世界，是为二。</p>
<p>“次有大人相，名充满法界云，上妙宝轮以为庄严，放于如来福智灯明，普照十方一切法界诸世界海，于中普现一切诸佛及诸菩萨，是为三。</p>
<p>“次有大人相，名示现普照云，真金摩尼种种庄严，其诸妙宝咸放光明，照不思议诸佛国土，一切诸佛于中出现，是为四。</p>
<p>“次有大人相，名放宝光明云，摩尼宝王清净庄严，毗琉璃宝以为华蕊，光照十方一切法界，于中普现种种神变，赞叹如来往昔所行智慧功德，是为五。</p>
<p>“次有大人相，名示现如来遍法界大自在云，菩萨神变宝焰摩尼以为其冠，具如来力觉悟一切宝焰光轮以为其鬘，其光普照十方世界，于中示现一切如来坐于道场，一切智云充满虚空无量法界，是为六。</p>
<p>“次有大人相，名如来普灯云，以能震动法界国土大自在宝海而为庄严，放净光明充满法界，于中普现十方诸菩萨功德海、过现未来佛智慧幢海，是为七。</p>
<p>“次有大人相，名普照诸佛广大云，因陀罗宝、如意王宝、摩尼王宝以为庄严，常放菩萨焰灯光明，普照十方一切世界，于中显现一切诸佛众色相海、大音声海、清净力海，是为八。</p>
<p>“次有大人相，名圆满光明云，上妙琉璃摩尼王种种宝华以为庄严，一切众宝舒大焰网充满十方，一切世界一切众生悉见如来现坐其前，赞叹诸佛及诸菩萨法身功德，令入如来清净境界，是为九。</p>
<p>“次有大人相，名普照一切菩萨行藏光明云，众宝妙华以为庄严，宝光普照无量世界，宝焰普覆一切国土，十方法界通达无碍，震动佛音宣畅法海，是为十。</p>
<p>“次有大人相，名普光照耀云，毗琉璃、因陀罗、金刚摩尼宝以为庄严，琉璃宝光色相明彻，普照一切诸世界海，出妙音声充满法界，如是皆从诸佛智慧大功德海之所化现，是为十一。</p>
<p>“次有大人相，名正觉云，以杂宝华而为庄严，其诸宝华悉放光明，皆有如来坐于道场，充满一切无边世界，令诸世界普得清净，永断一切妄想分别，是为十二。</p>
<p>“次有大人相，名光明照耀云，以宝焰藏海心王摩尼而为庄严，放大光明，光中显现无量菩萨及诸菩萨所行之行，一切如来智身、法身、诸色相海充满法界，是为十三。</p>
<p>“次有大人相，名庄严普照云，以金刚华、毗琉璃宝而为庄严，放大光明，光中有大宝莲华座，具足庄严，弥覆法界，自然演说四菩萨行，其音普遍诸法界海，是为十四。</p>
<p>“次有大人相，名现佛三昧海行云，于一念中示现如来无量庄严，普遍庄严一切法界不思议世界海，是为十五。</p>
<p>“次有大人相，名变化海普照云，妙宝莲华如须弥山以为庄严，众宝光明从佛愿生，现诸变化无有穷尽，是为十六。</p>
<p>“次有大人相，名一切如来解脱云，清净妙宝以为庄严，放大光明庄严一切佛师子座，示现一切诸佛色像及无量佛法诸佛刹海，是为十七。</p>
<p>“次有大人相，名自在方便普照云，毗琉璃华、真金莲华、摩尼王灯、妙法焰云以为庄严，放一切诸佛宝焰密云，清净光明充满法界，于中普现一切妙好庄严之具，是为十八。</p>
<p>“次有大人相，名觉佛种性云，无量宝光以为庄严，具足千轮，内外清净，从于往昔善根所生，其光遍照十方世界，发明智日，宣布法海，是为十九。</p>
<p>“次有大人相，名现一切如来相自在云，众宝璎珞、琉璃宝华以为庄严，舒大宝焰充满法界，于中普现等一切佛刹微尘数去、来、现在无量诸佛，如师子王勇猛无畏，色相、智慧皆悉具足，是为二十。</p>
<p>“次有大人相，名遍照一切法界云，如来宝相清净庄严，放大光明普照法界，显现一切无量无边诸佛菩萨智慧妙藏，是为二十一。</p>
<p>“次有大人相，名毗卢遮那如来相云，上妙宝华及毗琉璃清净妙月以为庄严，悉放无量百千万亿摩尼宝光，充满一切虚空法界，于中示现无量佛刹，皆有如来结跏趺坐，是为二十二。</p>
<p>“次有大人相，名普照一切佛光明云，众宝妙灯以为庄严，放净光明遍照十方一切世界，悉现诸佛转于法轮，是为二十三。</p>
<p>“次有大人相，名普现一切庄严云，种种宝焰以为庄严，放净光明充满法界，念念常现不可说不可说一切诸佛与诸菩萨坐于道场，是为二十四。</p>
<p>“次有大人相，名出一切法界音声云，摩尼宝海、上妙栴檀以为庄严，舒大焰网充满法界，其中普演微妙音声，示诸众生一切业海，是为二十五。</p>
<p>“次有大人相，名普照诸佛变化轮云，如来净眼以为庄严，光照十方一切世界，于中普现去、来、今佛所有一切庄严之具，复出妙音演不思议广大法海，是为二十六。</p>
<p>“次有大人相，名光照佛海云，其光普照一切世界，尽于法界无所障碍，悉有如来结跏趺坐，是为二十七。</p>
<p>“次有大人相，名宝灯云，放于如来广大光明，普照十方一切法界，于中普现一切诸佛及诸菩萨不可思议诸众生海，是为二十八。</p>
<p>“次有大人相，名法界无差别云，放于如来大智光明，普照十方诸佛国土、一切菩萨道场众会无量法海，于中普现种种神通，复出妙音，随诸众生心之所乐演说普贤菩萨行愿，令其回向，是为二十九。</p>
<p>“次有大人相，名安住一切世界海普照云，放宝光明充满一切虚空法界，于中普现净妙道场及佛菩萨庄严身相，令其见者得无所见，是为三十。</p>
<p>“次有大人相，名一切宝清净光焰云，放于无量诸佛菩萨摩尼妙宝清净光明，普照十方一切法界，于中普现诸菩萨海，莫不具足如来神力，常游十方尽虚空界一切刹网，是为三十一。</p>
<p>“次有大人相，名普照一切法界庄严云，最处于中，渐次隆起，阎浮檀金、因陀罗网以为庄严，放净光云充满法界，念念常现一切世界诸佛菩萨道场众会，是为三十二。</p>
<p>“佛子，如来顶上有如是三十二种大人相以为严好。</p>
<p>“佛子，如来眉间有大人相，名遍法界光明云，摩尼宝华以为庄严，放大光明，具众宝色，犹如日月洞彻清净，其光普照十方国土，于中显现一切佛身，复出妙音宣畅法海，是为三十三。</p>
<p>“如来眼有大人相，名自在普见云，以众妙宝而为庄严，摩尼宝光清净映彻，普见一切皆无障碍，是为三十四。</p>
<p>“如来鼻有大人相，名一切神通智慧云，清净妙宝以为庄严，众宝色光弥覆其上，于中出现无量化佛坐宝莲华，往诸世界为一切菩萨、一切众生演不思议诸佛法海，是为三十五。</p>
<p>“如来舌有大人相，名示现音声影像云，众色妙宝以为庄严，宿世善根之所成就，其舌广长遍覆一切诸世界海，如来若或熙怡微笑，必放一切摩尼宝光，其光普照十方法界，能令一切心得清凉，去、来、现在所有诸佛皆于光中炳然显现，悉演广大微妙之音，遍一切刹，住无量劫，是为三十六。</p>
<p>“如来舌复有大人相，名法界云，其掌安平，众宝为严，放妙宝光色相圆满，犹如眉间所放光明，其光普照一切佛刹，唯尘所成，无有自性，光中复现无量诸佛，咸发妙音说一切法，是为三十七。</p>
<p>“如来舌端有大人相，名照法界光明云，如意宝王以为庄严，自然恒出金色宝焰，于中影现一切佛海，复震妙音充满一切无边世界，一一音中具一切音，悉演妙法，听者心悦，经无量劫玩味不忘，是为三十八。</p>
<p>“如来舌端复有大人相，名照耀法界云，摩尼宝王以为严饰，演众色相微妙光明，充满十方无量国土，尽于法界靡不清净，于中悉有无量诸佛及诸菩萨各吐妙音种种开示，一切菩萨现前听受，是为三十九。</p>
<p>“如来口上腭有大人相，名示现不思议法界云，因陀罗宝、毗琉璃宝以为庄严，放香灯焰清净光云，充满十方一切法界，示现种种神通方便，普于一切诸世界海开演甚深不思议法，是为四十。</p>
<p>“如来口右辅下牙有大人相，名佛牙云，众宝摩尼卍字相轮以为庄严，放大光明普照法界，于中普现一切佛身，周流十方开悟群生，是为四十一。</p>
<p>“如来口右辅上牙有大人相，名宝焰弥卢藏云，摩尼宝藏以为庄严，放金刚香焰清净光明，一一光明充满法界，示现一切诸佛神力，复现一切十方世界净妙道场，是为四十二。</p>
<p>“如来口左辅下牙有大人相，名宝灯普照云，一切妙宝舒华发香以为庄严，放灯焰云清净光明，充满一切诸世界海，于中显现一切诸佛坐莲华藏师子之座，诸菩萨众所共围绕，是为四十三。</p>
<p>“如来口左辅上牙有大人相，名照现如来云，清净光明、阎浮檀金、宝网、宝华以为庄严，放大焰轮充满法界，于中普现一切诸佛，以神通力于虚空中流布法乳、法灯、法宝，教化一切诸菩萨众，是为四十四。</p>
<p>“如来齿有大人相，名普现光明云，一一齿间相海庄严，若微笑时悉放光明，具众宝色摩尼宝焰右旋宛转，流布法界靡不充满，演佛言音说普贤行，是为四十五。</p>
<p>“如来唇有大人相，名影现一切宝光云，放阎浮檀真金色、莲华色、一切宝色广大光明，照于法界悉令清净，是为四十六。</p>
<p>“如来颈有大人相，名普照一切世界云，摩尼宝王以为庄严，绀蒲成就柔软细滑，放毗卢遮那清净光明，充满十方一切世界，于中普现一切诸佛，是为四十七。</p>
<p>“如来右肩有大人相，名佛广大一切宝云，放一切宝色、真金色、莲华色光明，成宝焰网普照法界，于中普现一切菩萨，是为四十八。</p>
<p>“如来右肩复有大人相，名最胜宝普照云，其色清净如阎浮金，放摩尼光充满法界，于中普现一切菩萨，是为四十九。</p>
<p>“如来左肩有大人相，名最胜光照法界云，犹如顶上及以眉间种种庄严，放阎浮檀金及莲华色众宝光明，成大焰网充满法界，于中示现一切神力，是为五十。</p>
<p>“如来左肩复有大人相，名光明遍照云，其相右旋，阎浮檀金色摩尼宝王以为庄严，放众宝华，香焰光明充遍法界，于中普现一切诸佛及以一切严净国土，是为五十一。</p>
<p>“如来左肩复有大人相，名普照耀云，其相右旋，微密庄严，放佛灯焰云，清净光明充遍法界，于中显现一切菩萨种种庄严悉皆妙好，是为五十二。</p>
<p>“如来胸臆有大人相，形如卍字，名吉祥海云，摩尼宝华以为庄严，放一切宝色种种光焰轮，充满法界普令清净，复出妙音宣畅法海，是为五十三。</p>
<p>“吉祥相右边有大人相，名示现光照云，因陀罗网以为庄严，放大光轮充满法界，于中普现无量诸佛，是为五十四。</p>
<p>“吉祥相右边复有大人相，名普现如来云，以诸菩萨摩尼宝冠而为庄严，放大光明普照十方一切世界悉令清净，于中示现去、来、今佛坐于道场，普现神力广宣法海，是为五十五。</p>
<p>“吉祥相右边复有大人相，名开敷华云，摩尼宝华以为庄严，放宝香焰灯清净光明，状如莲华，充满世界，是为五十六。</p>
<p>“吉祥相右边复有大人相，名可悦乐金色云，以一切宝心王藏摩尼王而为庄严，放净光明照于法界，于中普现犹如佛眼广大光明摩尼宝藏，是为五十七。</p>
<p>“吉祥相右边复有大人相，名佛海云，毗琉璃宝、香灯、华鬘以为庄严，放满虚空摩尼宝王香灯大焰清净光明，充遍十方一切国土，于中普现道场众会，是为五十八。</p>
<p>“吉祥相左边有大人相，名示现光明云，无数菩萨坐宝莲华以为庄严，放摩尼王种种间错宝焰光明，普净一切诸法界海，于中示现无量诸佛，及佛妙音演说诸法，是为五十九。</p>
<p>“吉祥相左边复有大人相，名示现遍法界光明云，摩尼宝海以为庄严，放大光明遍一切刹，于中普现诸菩萨众，是为六十。</p>
<p>“吉祥相左边复有大人相，名普胜云，日光明摩尼王宝轮鬘而为庄严，放大光焰充满法界诸世界海，于中示现一切世界、一切如来、一切众生，是为六十一。</p>
<p>“吉祥相左边复有大人相，名转法轮妙音云，一切法灯清净香蕊以为庄严，放大光明充满法界，于中普现一切诸佛所有相海及以心海，是为六十二。</p>
<p>“吉祥相左边复有大人相，名庄严云，以去、来、今一切佛海而为庄严，放净光明严净一切诸佛国土，于中普现十方一切诸佛菩萨及佛菩萨所行之行，是为六十三。</p>
<p>“如来右手有大人相，名海照云，众宝庄严，恒放月焰清净光明，充满虚空一切世界，发大音声叹美一切诸菩萨行，是为六十四。</p>
<p>“如来右手复有大人相，名影现照耀云，以毗琉璃、帝青、摩尼宝华而为庄严，放大光明普照十方菩萨所住莲华藏、摩尼藏等一切世界，于中悉现无量诸佛，以净法身坐菩提树，震动一切十方国土，是为六十五。</p>
<p>“如来右手复有大人相，名灯焰鬘普严净云，毗卢遮那宝以为庄严，放大光明成变化网，于中普现诸菩萨众，咸戴宝冠演诸行海，是为六十六。</p>
<p>“如来右手复有大人相，名普现一切摩尼云，莲华焰灯而为庄严，放海藏光充遍法界，于中普现无量诸佛坐莲华座，是为六十七。</p>
<p>“如来右手复有大人相，名光明云，摩尼焰海以为庄严，放众宝焰、香焰、华焰清净光明，充满一切诸世界网，于中普现诸佛道场，是为六十八。</p>
<p>“如来左手有大人相，名毗琉璃清净灯云，宝地妙色以为庄严，放于如来金色光明，念念常现一切上妙庄严之具，是为六十九。</p>
<p>“如来左手复有大人相，名一切刹智慧灯音声云，以因陀罗网、金刚华而为庄严，放阎浮檀金清净光明，普照十方一切世界，是为七十。</p>
<p>“如来左手复有大人相，名安住宝莲华光明云，众宝妙华以为庄严，放大光明如须弥灯，普照十方一切世界，是为七十一。</p>
<p>“如来左手复有大人相，名遍照法界云，以妙宝鬘、宝轮、宝瓶、因陀罗网及众妙相以为庄严，放大光明普照十方一切国土，于中示现一切法界、一切世界海、一切如来坐莲华座，是为七十二。</p>
<p>“如来右手指有大人相，名现诸劫刹海旋云，水月焰藏摩尼王一切宝华以为庄严，放大光明充满法界，其中恒出微妙音声满十方刹，是为七十三。</p>
<p>“如来左手指有大人相，名安住一切宝云，以帝青、金刚宝而为庄严，放摩尼王众宝光明充满法界，其中普现一切诸佛及诸菩萨，是为七十四。</p>
<p>“如来右手掌有大人相，名照耀云，以摩尼王千辐宝轮而为庄严，放宝光明，其光右旋充满法界，于中普现一切诸佛，一一佛身光焰炽然，说法度人，净诸世界，是为七十五。</p>
<p>“如来左手掌有大人相，名焰轮普增长化现法界道场云，以日光摩尼王千辐轮而为庄严，放大光明充满一切诸世界海，于中示现一切菩萨，演说普贤所有行海，普入一切诸佛国土，各各开悟无量众生，是为七十六。</p>
<p>“如来阴藏有大人相，名普流出佛音声云，一切妙宝以为庄严，放摩尼灯华焰光明，其光炽盛，具众宝色，普照一切虚空法界，其中普现一切诸佛游行往来处处周遍，是为七十七。</p>
<p>“如来右臀有大人相，名宝灯鬘普照云，诸摩尼宝以为庄严，放不思议宝焰光明，弥布十方一切法界，与虚空法界同为一相，而能出生一切诸相，一一相中悉现诸佛自在神变，是为七十八。</p>
<p>“如来左臀有大人相，名示现一切法界海光明弥覆虚空云，犹如莲华，清净妙宝以为严饰，放光明网遍照十方一切法界，于中普现种种相云，是为七十九。</p>
<p>“如来右[月+坒]有大人相，名普现云，以众色摩尼而为庄严，其[月+坒]与腨上下相称，放摩尼焰妙法光明，于一念中能普示现一切宝王游步相海，是为八十。</p>
<p>“如来左[月+坒]有大人相，名现一切佛无量相海云，一切宝海随顺安住以为庄严，广大游行，放净光明普照众生，悉使希求无上佛法，是为八十一。</p>
<p>“如来右边伊尼延鹿王腨有大人相，名一切虚空法界云，光明妙宝以为庄严，其相圆直，善能游步，放阎浮金色清净光明，遍照一切诸佛世界，发大音声普皆震动，复现一切诸佛国土，住于虚空宝焰庄严，无量菩萨从中化现，是为八十二。</p>
<p>“如来左边伊尼延鹿王腨有大人相，名庄严海云，色如真金，能遍游行一切佛刹，放一切宝清净光明，充满法界施作佛事，是为八十三。</p>
<p>“如来宝腨上毛有大人相，名普现法界影像云，其毛右旋，一一毛端放宝光明，充满十方一切法界，示现一切诸佛神力，其诸毛孔悉放光明，一切佛刹于中显现，是为八十四。</p>
<p>“如来足下有大人相，名一切菩萨海安住云，色如金刚、阎浮檀金，清净莲华放宝光明，普照十方诸世界海，宝香焰云处处周遍，举足将步，香气周流，具众宝色充满法界，是为八十五。</p>
<p>“如来右足上有大人相，名普照一切光明云，一切众宝以为庄严，放大光明充满法界，示现一切诸佛菩萨，是为八十六。</p>
<p>“如来左足上有大人相，名普现一切诸佛云，宝藏摩尼以为庄严，放宝光明，于念念中现一切佛神通变化，及其法海所坐道场，尽未来际劫无有间断，是为八十七。</p>
<p>“如来右足指间有大人相，名光照一切法界海云，须弥灯摩尼王千辐焰轮种种庄严，放大光明充满十方一切法界诸世界海，于中普现一切诸佛所有种种宝庄严相，是为八十八。</p>
<p>“如来左足指间有大人相，名现一切佛海云，摩尼宝华、香焰、灯鬘、一切宝轮以为庄严，恒放宝海清净光明，充满虚空，普及十方一切世界，于中示现一切诸佛及诸菩萨圆满音声、卍字等相，利益无量一切众生，是为八十九。</p>
<p>“如来右足跟有大人相，名自在照耀云，帝青、宝末以为庄严，常放如来妙宝光明，其光妙好充满法界，皆同一相无有差别，于中示现一切诸佛坐于道场演说妙法，是为九十。</p>
<p>“如来左足跟有大人相，名示现妙音演说诸法海云，以变化海摩尼宝、香焰海须弥华摩尼宝及毗琉璃而为庄严，放大光明充满法界，于中普现诸佛神力，是为九十一。</p>
<p>“如来右足趺有大人相，名示现一切庄严光明云，众宝所成，极妙庄严，放阎浮檀金色清净光明，普照十方一切法界，其光明相犹如大云，普覆一切诸佛道场，是为九十二。</p>
<p>“如来左足趺有大人相，名现众色相云，以一切月焰藏毗卢遮那宝、因陀罗尼罗宝而为庄严，念念游行诸法界海，放摩尼灯香焰光明，其光遍满一切法界，是为九十三。</p>
<p>“如来右足四周有大人相，名普藏云，因陀罗尼罗金刚宝以为庄严，放宝光明充满虚空，于中示现一切诸佛坐于道场摩尼宝王师子之座，是为九十四。</p>
<p>“如来左足四周有大人相，名光明遍照法界云，摩尼宝华以为庄严，放大光明充满法界平等一相，于中示现一切诸佛及诸菩萨自在神力，以大妙音演说法界无尽法门，是为九十五。</p>
<p>“如来右足指端有大人相，名示现庄严云，甚可爱乐阎浮檀清净真金以为庄严，放大光明充满十方一切法界，于中示现一切诸佛及诸菩萨无尽法海种种功德、神通变化，是为九十六。</p>
<p>“如来左足指端有大人相，名现一切佛神变云，不思议佛光明、月焰普香、摩尼宝焰轮以为庄严，放众宝色清净光明，充满一切诸世界海，于中示现一切诸佛及诸菩萨演说一切诸佛法海，是为九十七。</p>
<p>“佛子，毗卢遮那如来有如是等十华藏世界海微尘数大人相；一一身分，众宝妙相以为庄严。”</p>
<h3 id="如来随好光明功德品第三十五"><a href="#如来随好光明功德品第三十五" class="headerlink" title="如来随好光明功德品第三十五"></a>如来随好光明功德品第三十五</h3><p>尔时，世尊告宝手菩萨言：“佛子，如来、应、正等觉有随好，名圆满王。此随好中出大光明，名为炽盛，七百万阿僧祇光明而为眷属。佛子，我为菩萨时，于兜率天宫放大光明，名光幢王，照十佛刹微尘数世界。彼世界中地狱众生，遇斯光者，众苦休息，得十种清净眼，耳、鼻、舌、身、意亦复如是，咸生欢喜，踊跃称庆，从彼命终生兜率天。天中有鼓，名甚可爱乐。彼天生已，此鼓发音而告之言：‘诸天子，汝以心不放逸，于如来所种诸善根，往昔亲近众善知识。毗卢遮那大威神力，于彼命终来生此天。’</p>
<p>“佛子，菩萨足下千辐轮，名光明普照王。此有随好，名圆满王，常放四十种光明。中有一光，名清净功德，能照亿那由他佛刹微尘数世界，随诸众生种种业行、种种欲乐皆令成熟。阿鼻地狱极苦众生，遇斯光者，皆悉命终生兜率天。既生天已，闻天鼓音而告之言：‘善哉！善哉！诸天子，毗卢遮那菩萨入离垢三昧，汝当敬礼。’</p>
<p>“尔时，诸天子闻天鼓音如是劝诲，咸生是念：‘奇哉希有！何因发此微妙之音？’是时，天鼓告诸天子言：‘我所发声，诸善根力之所成就。诸天子，如我说我，而不著我，不著我所；一切诸佛亦复如是，自说是佛，不著于我，不著我所。诸天子，如我音声不从东方来，不从南西北方、四维上下来；业报成佛亦复如是，非十方来。诸天子，譬如汝等昔在地狱，地狱及身非十方来，但由于汝颠倒恶业愚痴缠缚，生地狱身，此无根本、无有来处。诸天子，毗卢遮那菩萨威德力故放大光明，而此光明非十方来。诸天子，我天鼓音亦复如是，非十方来，但以三昧善根力故，般若波罗蜜威德力故，出生如是清净音声，示现如是种种自在。诸天子，譬如须弥山王有三十三天上妙宫殿种种乐具，而此乐具非十方来；我天鼓音亦复如是，非十方来。诸天子，譬如亿那由他佛刹微尘数世界尽末为尘，我为如是尘数众生，随其所乐而演说法，令大欢喜，然我于彼不生疲厌、不生退怯、不生憍慢、不生放逸。诸天子，毗卢遮那菩萨住离垢三昧亦复如是，于右手掌一随好中放一光明，出现无量自在神力，一切声闻、辟支佛尚不能知，况诸众生！诸天子，汝当往诣彼菩萨所亲近供养，勿复贪著五欲乐具，著五欲乐障诸善根。诸天子，譬如劫火烧须弥山，悉令除尽，无余可得；贪欲缠心亦复如是，终不能生念佛之意。诸天子，汝等应当知恩报恩。诸天子，其有众生不知报恩，多遭横死，生于地狱。诸天子，汝等昔在地狱之中，蒙光照身，舍彼生此；汝等今者宜疾回向，增长善根。诸天子，如我天鼓，非男非女，而能出生无量无边不思议事；汝天子、天女亦复如是，非男非女，而能受用种种上妙宫殿园林。如我天鼓不生不灭，色、受、想、行、识亦复如是不生不灭。汝等若能于此悟解，应知则入无依印三昧。’</p>
<p>“时，诸天子闻是音已，得未曾有，即皆化作一万华云、一万香云、一万音乐云、一万幢云、一万盖云、一万歌赞云；作是化已，即共往诣毗卢遮那菩萨所住宫殿，合掌恭敬，于一面立，欲申瞻觐而不得见。时，有天子作如是言：‘毗卢遮那菩萨已从此没，生于人间净饭王家，乘栴檀楼阁，处摩耶夫人胎。’时，诸天子以天眼观见菩萨身，处在人间净饭王家，梵天、欲天承事供养。诸天子众咸作是念：‘我等若不往菩萨所问讯起居，乃至一念于此天宫而生爱著，则为不可。’时，一一天子与十那由他眷属欲下阎浮提。时，天鼓中出声告言：‘诸天子，菩萨摩诃萨非此命终而生彼间，但以神通，随诸众生心之所宜，令其得见。诸天子，如我今者，非眼所见，而能出声；菩萨摩诃萨入离垢三昧亦复如是，非眼所见，而能处处示现受生，离分别，除憍慢，无染著。诸天子，汝等应发阿耨多罗三藐三菩提心，净治其意，住善威仪，悔除一切业障、烦恼障、报障、见障；以尽法界众生数等身，以尽法界众生数等头，以尽法界众生数等舌，以尽法界众生数等善身业、善语业、善意业，悔除所有诸障过恶。’</p>
<p>“时，诸天子闻是语已，得未曾有，心大欢喜而问之言：‘菩萨摩诃萨云何悔除一切过恶？’尔时，天鼓以菩萨三昧善根力故，发声告言：‘诸天子，菩萨知诸业不从东方来，不从南西北方、四维上下来，而共积集，止住于心；但从颠倒生，无有住处。菩萨如是决定明见，无有疑惑。诸天子，如我天鼓，说业、说报、说行、说戒、说喜、说安、说诸三昧；诸佛菩萨亦复如是，说我、说我所、说众生、说贪恚痴种种诸业，而实无我、无有我所。诸所作业、六趣果报，十方推求悉不可得。诸天子，譬如我声，不生不灭，造恶诸天不闻余声，唯闻以地狱觉悟之声；一切诸业亦复如是，非生非灭，随有修集则受其报。诸天子，如我天鼓所出音声，于无量劫不可穷尽、无有间断，若来若去皆不可得。诸天子，若有去来则有断常，一切诸佛终不演说有断常法，除为方便成熟众生。诸天子，譬如我声，于无量世界，随众生心皆使得闻；一切诸佛亦复如是，随众生心悉令得见。诸天子，如有颇梨镜，名为能照，清净鉴彻，与十世界其量正等；无量无边诸国土中，一切山川、一切众生，乃至地狱、畜生、饿鬼，所有影像皆于中现。诸天子，于汝意云何？彼诸影像可得说言来入镜中、从镜去不？’答言：‘不也。’‘诸天子，一切诸业亦复如是，虽能出生诸业果报，无来去处。诸天子，譬如幻师幻惑人眼，当知诸业亦复如是。若如是知，是真实忏悔，一切罪恶悉得清净。’</p>
<p>“说此法时，百千亿那由他佛刹微尘数世界中兜率陀诸天子，得无生法忍；无量不思议阿僧祇六欲诸天子，发阿耨多罗三藐三菩提心；六欲天中一切天女，皆舍女身，发于无上菩提之意。尔时，诸天子闻说普贤广大回向，得十地故，获诸力庄严三昧故，以众生数等清净三业悔除一切诸重障故，即见百千亿那由他佛刹微尘数七宝莲华；一一华上皆有菩萨结跏趺坐，放大光明；彼诸菩萨一一随好，放众生数等光明；彼光明中，有众生数等诸佛结跏趺坐，随众生心而为说法，而犹未现离垢三昧少分之力。</p>
<p>“尔时，彼诸天子以上众华，复于身上一一毛孔化作众生数等众妙华云，供养毗卢遮那如来，持以散佛，一切皆于佛身上住。其诸香云，普雨无量佛刹微尘数世界。若有众生身蒙香者，其身安乐，譬如比丘入第四禅，一切业障皆得消灭。若有闻者，彼诸众生于色、声、香、味、触，其内具有五百烦恼，其外亦有五百烦恼，贪行多者二万一千，瞋行多者二万一千，痴行多者二万一千，等分行者二万一千，了知如是悉是虚妄。如是知已，成就香幢云自在光明清净善根。若有众生见其盖者，种一清净金网转轮王一恒河沙善根。</p>
<p>“佛子，菩萨住此转轮王位，于百千亿那由他佛刹微尘数世界中教化众生。佛子，譬如明镜世界月智如来，常有无量诸世界中比丘、比丘尼、优婆塞、优婆夷等化现其身而来听法，广为演说本生之事，未曾一念而有间断。若有众生闻其佛名，必得往生彼佛国土；菩萨安住清净金网转轮王位亦复如是，若有暂得遇其光明，必获菩萨第十地位，以先修行善根力故。佛子，如得初禅，虽未命终，见梵天处所有宫殿而得受于梵世安乐；得诸禅者悉亦如是。菩萨摩诃萨住清净金网转轮王位，放摩尼髻清净光明；若有众生遇斯光者，皆得菩萨第十地位，成就无量智慧光明，得十种清净眼，乃至十种清净意，具足无量甚深三昧，成就如是清净肉眼。</p>
<p>“佛子，假使有人以亿那由他佛刹碎为微尘，一尘一刹复以尔许微尘数佛刹碎为微尘，如是微尘悉置左手持以东行，过尔许微尘数世界乃下一尘，如是东行尽此微尘，南西北方、四维上下亦复如是；如是十方所有世界若著微尘及不著者，悉以集成一佛国土。宝手，于汝意云何？如是佛土广大无量可思议不？”</p>
<p>答曰：“不也！如是佛土广大无量，希有奇特，不可思议。若有众生闻此譬喻能生信解，当知更为希有奇特。”</p>
<p>佛言：“宝手，如是，如是！如汝所说！若有善男子、善女人闻此譬喻而生信者，我授彼记，决定当成阿耨多罗三藐三菩提，当获如来无上智慧。宝手，设复有人以千亿佛刹微尘数如上所说广大佛土末为微尘，以此微尘依前譬喻一一下尽，乃至集成一佛国土，复末为尘，如是次第展转乃至经八十反；如是一切广大佛土所有微尘，菩萨业报清净肉眼于一念中悉能明见，亦见百亿广大佛刹微尘数佛，如颇梨镜清净光明，照十佛刹微尘数世界。宝手，如是皆是清净金网转轮王甚深三昧福德善根之所成就。”</p>
<h2 id="大方广佛华严经卷第四十九"><a href="#大方广佛华严经卷第四十九" class="headerlink" title="大方广佛华严经卷第四十九"></a>大方广佛华严经卷第四十九</h2><h3 id="普贤行品第三十六"><a href="#普贤行品第三十六" class="headerlink" title="普贤行品第三十六"></a>普贤行品第三十六</h3><p>尔时，普贤菩萨摩诃萨复告诸菩萨大众言：“佛子，如向所演，此但随众生根器所宜，略说如来少分境界。何以故？诸佛世尊，为诸众生，无智作恶，计我、我所，执著于身，颠倒疑惑，邪见分别，与诸结缚恒共相应，随生死流远如来道故，出兴于世。佛子，我不见一法为大过失，如诸菩萨于他菩萨起瞋心者。何以故？佛子，若诸菩萨于余菩萨起瞋恚心，即成就百万障门故。何等为百万障？所谓：不见菩提障；不闻正法障；生不净世界障；生诸恶趣障；生诸难处障；多诸疾病障；多被谤毁障；生顽钝诸趣障；坏失正念障；缺少智慧障；眼障；耳障；鼻障；舌障；身障；意障；恶知识障；恶伴党障；乐习小乘障；乐近凡庸障；不信乐大威德人障；乐与离正见人同住障；生外道家障；住魔境界障；离佛正教障；不见善友障；善根留难障；增不善法障；得下劣处障；生边地障；生恶人家障；生恶神中障；生恶龙、恶夜叉、恶乾闼婆、恶阿修罗、恶迦楼罗、恶紧那罗、恶摩睺罗伽、恶罗刹中障；不乐佛法障；习童蒙法障；乐著小乘障；不乐大乘障；性多惊怖障；心常忧恼障；爱著生死障；不专佛法障；不喜见闻佛自在神通障；不得菩萨诸根障；不行菩萨净行障；退怯菩萨深心障；不生菩萨大愿障；不发一切智心障；于菩萨行懈怠障；不能净治诸业障；不能摄取大福障；智力不能明利障；断于广大智慧障；不护持菩萨诸行障；乐诽谤一切智语障；远离诸佛菩提障；乐住众魔境界障；不专修佛境界障；不决定发菩萨弘誓障；不乐与菩萨同住障；不求菩萨善根障；性多见疑障；心常愚暗障；不能行菩萨平等施故，起不舍障；不能持如来戒故，起破戒障；不能入堪忍门故，起愚痴、恼害、瞋恚障；不能行菩萨大精进故，起懈怠垢障；不能得诸三昧故，起散乱障；不修治般若波罗蜜故，起恶慧障；于处、非处中无善巧障；于度众生中无方便障；于菩萨智慧中不能观察障；于菩萨出离法中不能了知障；不成就菩萨十种广大眼故，眼如生盲障；耳不闻无碍法故，口如哑羊障；不具相好故，鼻根破坏障；不能辨了众生语言故，成就舌根障；轻贱众生故，成就身根障；心多狂乱故，成就意根障；不持三种律仪故，成就身业障；恒起四种过失故，成就语业障；多生贪、瞋、邪见故，成就意业障；贼心求法障；断绝菩萨境界障；于菩萨勇猛法中心生退怯障；于菩萨出离道中心生懒惰障；于菩萨智慧光明门中心生止息障；于菩萨念力中心生劣弱障；于如来教法中不能住持障；于菩萨离生道不能亲近障；于菩萨无失坏道不能修习障；随顺二乘正位障；远离三世诸佛菩萨种性障。</p>
<p>“佛子，若菩萨于诸菩萨起一瞋心，则成就如是等百万障门。何以故？佛子，我不见有一法为大过恶，如诸菩萨于余菩萨起瞋心者。是故，诸菩萨摩诃萨欲疾满足诸菩萨行，应勤修十种法。何等为十？所谓：心不弃舍一切众生，于诸菩萨生如来想，永不诽谤一切佛法，知诸国土无有穷尽，于菩萨行深生信乐，不舍平等虚空法界菩提之心，观察菩提入如来力，精勤修习无碍辩才，教化众生无有疲厌，住一切世界心无所著。是为十。</p>
<p>“佛子，菩萨摩诃萨安住此十法已，则能具足十种清净。何等为十？所谓：通达甚深法清净，亲近善知识清净，护持诸佛法清净，了达虚空界清净，深入法界清净，观察无边心清净，与一切菩萨同善根清净，不著诸劫清净，观察三世清净，修行一切诸佛法清净。是为十。</p>
<p>“佛子，菩萨摩诃萨住此十法已，则具足十种广大智。何等为十？所谓：知一切众生心行智，知一切众生业报智，知一切佛法智，知一切佛法深密理趣智，知一切陀罗尼门智，知一切文字辩才智，知一切众生语言、音声、辞辩善巧智，于一切世界中普现其身智，于一切众会中普现影像智，于一切受生处中具一切智智。是为十。</p>
<p>“佛子，菩萨摩诃萨住此十智已，则得入十种普入。何等为十？所谓：一切世界入一毛道，一毛道入一切世界；一切众生身入一身，一身入一切众生身；不可说劫入一念，一念入不可说劫；一切佛法入一法，一法入一切佛法；不可说处入一处，一处入不可说处；不可说根入一根，一根入不可说根；一切根入非根，非根入一切根；一切想入一想，一想入一切想；一切言音入一言音，一言音入一切言音；一切三世入一世，一世入一切三世。是为十。</p>
<p>“佛子，菩萨摩诃萨如是观察已，则住十种胜妙心。何等为十？所谓：住一切世界语言、非语言胜妙心，住一切众生想念无所依止胜妙心，住究竟虚空界胜妙心，住无边法界胜妙心，住一切深密佛法胜妙心，住甚深无差别法胜妙心，住除灭一切疑惑胜妙心，住一切世平等无差别胜妙心，住三世诸佛平等胜妙心，住一切诸佛力无量胜妙心。是为十。</p>
<p>“佛子，菩萨摩诃萨住此十种胜妙心已，则得十种佛法善巧智。何等为十？所谓：了达甚深佛法善巧智，出生广大佛法善巧智，宣说种种佛法善巧智，证入平等佛法善巧智，明了差别佛法善巧智，悟解无差别佛法善巧智，深入庄严佛法善巧智，一方便入佛法善巧智，无量方便入佛法善巧智，知无边佛法无差别善巧智，以自心自力于一切佛法不退转善巧智。是为十。</p>
<p>“佛子，菩萨摩诃萨闻此法已，咸应发心，恭敬受持。何以故？菩萨摩诃萨持此法者，少作功力，疾得阿耨多罗三藐三菩提，皆得具足一切佛法，悉与三世诸佛法等。”</p>
<p>尔时，佛神力故，法如是故，十方各有十不可说百千亿那由他佛刹微尘数世界六种震动，雨出过诸天一切华云、香云、末香云、衣盖、幢幡、摩尼宝等及以一切庄严具云，雨众妓乐云，雨诸菩萨云，雨不可说如来色相云，雨不可说赞叹如来善哉云，雨如来音声充满一切法界云，雨不可说庄严世界云，雨不可说增长菩提云，雨不可说光明照耀云，雨不可说神力说法云。如此世界四天下菩提树下菩提场菩萨宫殿中，见于如来成等正觉演说此法，十方一切诸世界中悉亦如是。</p>
<p>尔时，佛神力故，法如是故，十方各过十不可说佛刹微尘数世界外，有十佛刹微尘数菩萨摩诃萨来诣此土，充满十方，作如是言：“善哉！善哉！佛子，乃能说此诸佛如来最大誓愿授记深法。佛子，我等一切同名普贤，各从普胜世界普幢自在如来所来诣此土，悉以佛神力故，于一切处演说此法；如此众会，如是所说，一切平等无有增减。我等皆承佛威神力，来此道场为汝作证。如此道场，我等十佛刹微尘数菩萨而来作证，十方一切诸世界中悉亦如是。”</p>
<p>尔时，普贤菩萨摩诃萨以佛神力、自善根力，观察十方洎于法界，欲开示菩萨行，欲宣说如来菩提界，欲说大愿界，欲说一切世界劫数，欲明诸佛随时出现，欲说如来随根熟众生出现令其供养，欲明如来出世功不唐捐，欲明所种善根必获果报，欲明大威德菩萨为一切众生现形说法令其开悟，而说颂言：</p>
<p>“汝等应欢喜，舍离于诸盖，一心恭敬听，菩萨诸愿行。</p>
<p>往昔诸菩萨，最胜人师子，如彼所修行，我当次第说。</p>
<p>亦说诸劫数，世界并诸业，及以无等尊，于彼而出兴。</p>
<p>如是过去佛，大愿出于世，云何为众生，灭除诸苦恼？</p>
<p>一切论师子，所行相续满，得佛平等法，一切智境界。</p>
<p>见于过去世，一切人师子，放大光明网，普照十方界。</p>
<p>思惟发是愿：我当作世灯，具足佛功德，十力一切智。</p>
<p>一切诸众生，贪恚痴炽然；我当悉救脱，令灭恶道苦。</p>
<p>发如是誓愿，坚固不退转，具修菩萨行，获十无碍力。</p>
<p>如是誓愿已，修行无退怯，所作皆不虚，说名论师子。</p>
<p>于一贤劫中，千佛出于世，彼所有普眼，我当次第说。</p>
<p>如一贤劫中，无量劫亦然，彼未来佛行，我当分别说。</p>
<p>如一佛刹种，无量刹亦然，未来十力尊，诸行我今说。</p>
<p>诸佛次兴世，随愿随名号，随彼所得记，随其所寿命，</p>
<p>随所修正法，专求无碍道；随所化众生，正法住于世；</p>
<p>随所净佛刹，众生及法轮，演说时非时，次第净群生；</p>
<p>随诸众生业，所行及信解，上中下不同，化彼令修习。</p>
<p>入于如是智，修其最胜行，常作普贤业，广度诸众生。</p>
<p>身业无障碍，语业悉清净，意行亦如是，三世靡不然。</p>
<p>菩萨如是行，究竟普贤道，出生净智日，普照于法界。</p>
<p>未来世诸劫，国土不可说，一念悉了知，于彼无分别。</p>
<p>行者能趣入，如是最胜地，此诸菩萨法，我当说少分。</p>
<p>智慧无边际，通达佛境界，一切皆善入，所行不退转。</p>
<p>具足普贤慧，成满普贤愿，入于无等智，我当说彼行。</p>
<p>于一微尘中，悉见诸世界，众生若闻者，迷乱心发狂。</p>
<p>如于一微尘，一切尘亦然，世界悉入中，如是不思议。</p>
<p>一一尘中有，十方三世法，趣刹皆无量，悉能分别知。</p>
<p>一一尘中有，无量种佛刹，种种皆无量，于一靡不知。</p>
<p>法界中所有，种种诸异相，趣类各差别，悉能分别知。</p>
<p>深入微细智，分别诸世界，一切劫成坏，悉能明了说。</p>
<p>知诸劫修短，三世即一念，众行同不同，悉能分别知。</p>
<p>深入诸世界，广大非广大，一身无量刹，一刹无量身。</p>
<p>十方中所有，异类诸世界，广大无量相，一切悉能知。</p>
<p>一切三世中，无量诸国土，具足甚深智，悉了彼成败。</p>
<p>十方诸世界，有成或有坏，如是不可说，贤德悉深了。</p>
<p>或有诸国土，种种地严饰；诸趣亦复然，斯由业清净。</p>
<p>或有诸世界，无量种杂染；斯由众生感，一切如其行。</p>
<p>无量无边刹，了知即一刹，如是入诸刹，其数不可知。</p>
<p>一切诸世界，悉入一刹中，世界不为一，亦复无杂乱。</p>
<p>世界有仰覆，或高或复下，皆是众生想，悉能分别知。</p>
<p>广博诸世界，无量无有边，知种种是一，知一是种种。</p>
<p>普贤诸佛子，能以普贤智，了知诸刹数，其数无边际。</p>
<p>知诸世界化，刹化众生化，法化诸佛化，一切皆究竟。</p>
<p>一切诸世界，微细广大刹，种种异庄严，皆由业所起。</p>
<p>无量诸佛子，善学入法界，神通力自在，普遍于十方。</p>
<p>众生数等劫，说彼世界名，亦不能令尽，唯除佛开示。</p>
<p>世界及如来，种种诸名号，经于无量劫，说之不可尽。</p>
<p>何况最胜智，三世诸佛法，从于法界生，充满如来地！</p>
<p>清净无碍念，无边无碍慧，分别说法界，得至于彼岸。</p>
<p>过去诸世界，广大及微细，修习所庄严，一念悉能知。</p>
<p>其中人师子，修佛种种行，成于等正觉，示现诸自在。</p>
<p>如是未来世，次第无量劫，所有人中尊，菩萨悉能知。</p>
<p>所有诸行愿，所有诸境界，如是勤修行，于中成正觉。</p>
<p>亦知彼众会，寿命化众生，以此诸法门，为众转法轮。</p>
<p>菩萨如是知，住普贤行地，智慧悉明了，出生一切佛。</p>
<p>现在世所摄，一切诸佛土，深入此诸刹，通达于法界。</p>
<p>彼诸世界中，现在一切佛，于法得自在，言论无所碍。</p>
<p>亦知彼众会，净土应化力，尽无量亿劫，常思惟是事。</p>
<p>调御世间尊，所有威神力，无尽智慧藏，一切悉能知。</p>
<p>出生无碍眼，无碍耳鼻身，无碍广长舌，能令众欢喜。</p>
<p>最胜无碍心，广大普清净，智慧遍充满，悉知三世法。</p>
<p>善学一切化，刹化众生化，世化调伏化，究竟化彼岸。</p>
<p>世间种种别，皆由于想住，入佛方便智，于此悉明了。</p>
<p>众会不可说，一一为现身，悉使见如来，度脱无边众。</p>
<p>诸佛甚深智，如日出世间，一切国土中，普现无休息。</p>
<p>了达诸世间，假名无有实，众生及世界，如梦如光影。</p>
<p>于诸世间法，不生分别见，善离分别者，亦不见分别。</p>
<p>无量无数劫，解之即一念，知念亦无念，如是见世间。</p>
<p>无量诸国土，一念悉超越，经于无量劫，不动于本处。</p>
<p>不可说诸劫，即是须臾顷，莫见修与短，究竟刹那法。</p>
<p>心住于世间，世间住于心，于此不妄起，二非二分别。</p>
<p>众生世界劫，诸佛及佛法，一切如幻化，法界悉平等。</p>
<p>普于十方刹，示现无量身，知身从缘起，究竟无所著。</p>
<p>依于无二智，出现人师子，不著无二法，知无二非二。</p>
<p>了知诸世间，如焰如光影，如响亦如梦，如幻如变化。</p>
<p>如是随顺入，诸佛所行处，成就普贤智，普照深法界。</p>
<p>众生刹染著，一切皆舍离，而兴大悲心，普净诸世间。</p>
<p>菩萨常正念，论师子妙法，清净如虚空，而兴大方便。</p>
<p>见世常迷倒，发心咸救度，所行皆清净，普遍诸法界。</p>
<p>诸佛及菩萨，佛法世间法，若见其真实，一切无差别。</p>
<p>如来法身藏，普入世间中，虽在于世间，于世无所著。</p>
<p>譬如清净水，影像无来去；法身遍世间，当知亦如是。</p>
<p>如是离染著，身世皆清净，湛然如虚空，一切无有生。</p>
<p>知身无有尽，无生亦无灭，非常非无常，示现诸世间。</p>
<p>除灭诸邪见，开示于正见，法性无来去，不著我我所。</p>
<p>譬如工幻师，示现种种事，其来无所从，去亦无所至。</p>
<p>幻性非有量，亦复非无量，于彼大众中，示现量无量。</p>
<p>以此寂定心，修习诸善根，出生一切佛，非量非无量。</p>
<p>有量及无量，皆悉是妄想，了达一切趣，不著量无量。</p>
<p>诸佛甚深法，广大深寂灭，甚深无量智，知甚深诸趣。</p>
<p>菩萨离迷倒，心净常相续，巧以神通力，度无量众生。</p>
<p>未安者令安，安者示道场，如是遍法界，其心无所著。</p>
<p>不住于实际，不入于涅槃，如是遍世间，开悟诸群生。</p>
<p>法数众生数，了知而不著，普雨于法雨，充洽诸世间。</p>
<p>普于诸世界，念念成正觉，而修菩萨行，未曾有退转。</p>
<p>世间种种身，一切悉了知；如是知身法，则得诸佛身。</p>
<p>普知诸众生，诸劫及诸刹，十方无涯际，智海无不入。</p>
<p>众生身无量，一一为现身；佛身无有边，智者悉观见。</p>
<p>一念之所知，出现诸如来，经于无量劫，称扬不可尽。</p>
<p>诸佛能现身，处处般涅槃，一念中无量，舍利各差别。</p>
<p>如是未来世，有求于佛果，无量菩提心，决定智悉知。</p>
<p>如是三世中，所有诸如来，一切悉能知，名住普贤行。</p>
<p>如是分别知，无量诸行地，入于智慧处，其轮不退转。</p>
<p>微妙广大智，深入如来境，入已不退转，说名普贤慧。</p>
<p>一切最胜尊，普入佛境界，修行不退转，得无上菩提。</p>
<p>无量无边心，各各差别业，皆由想积集，平等悉了知。</p>
<p>染污非染污，学心无学心，不可说诸心，念念中悉知。</p>
<p>了知非一二，非染亦非净，亦复无杂乱，皆从自想起。</p>
<p>如是悉明见，一切诸众生，心想各不同，起种种世间。</p>
<p>以如是方便，修诸最胜行，从佛法化生，得名为普贤。</p>
<p>众生皆妄起，善恶诸趣想，由是或生天，或复堕地狱。</p>
<p>菩萨观世间，妄想业所起，妄想无边故，世间亦无量。</p>
<p>一切诸国土，想网之所现，幻网方便故，一念悉能入。</p>
<p>眼耳鼻舌身，意根亦如是，世间想别异，平等皆能入。</p>
<p>一一眼境界，无量眼皆入，种种性差别，无量不可说。</p>
<p>所见无差别，亦复无杂乱，各随于自业，受用其果报。</p>
<p>普贤力无量，悉知彼一切，一切眼境界，大智悉能入。</p>
<p>如是诸世间，悉能分别知，而修一切行，亦复无退转。</p>
<p>佛说众生说，及以国土说，三世如是说，种种悉了知。</p>
<p>过去中未来，未来中现在，三世互相见，一一皆明了。</p>
<p>如是无量种，开悟诸世间，一切智方便，边际不可得。”</p>
<h2 id="大方广佛华严经卷第六十八"><a href="#大方广佛华严经卷第六十八" class="headerlink" title="大方广佛华严经卷第六十八"></a>大方广佛华严经卷第六十八</h2><h3 id="入法界品第三十九之九"><a href="#入法界品第三十九之九" class="headerlink" title="入法界品第三十九之九"></a>入法界品第三十九之九</h3><p>尔时，善财童子，大智光明照启其心，思惟观察见诸法性，得了知一切言音陀罗尼门，得受持一切法轮陀罗尼门，得与一切众生作所归依大悲力，得观察一切法义理光明门，得充满法界清净愿，得普照十方一切法智光明，得遍庄严一切世界自在力，得普发起一切菩萨业圆满愿。</p>
<p>渐次游行，至险难国宝庄严城，处处寻觅婆须蜜多女。</p>
<p>城中有人不知此女功德智慧，作如是念：“今此童子，诸根寂静，智慧明了，不迷不乱，谛视一寻，无有疲懈，无所取著，目视不瞬，心无所动，甚深宽广，犹如大海；不应于此婆须蜜女，有贪爱心，有颠倒心，生于净想，生于欲想；不应为此女色所摄。此童子者，不行魔行，不入魔境，不没欲泥，不被魔缚，不应作处已能不作，有何等意而求此女？”</p>
<p>其中有人先知此女有智慧者，告善财言：“善哉！善哉！善男子，汝今乃能推求寻觅婆须蜜女，汝已获得广大善利。善男子，汝应决定求佛果位，决定欲为一切众生作所依怙，决定欲拔一切众生贪爱毒箭，决定欲破一切众生于女色中所有净想。善男子，婆须蜜女于此城内市廛之北自宅中住。”</p>
<p>时，善财童子闻是语已，欢喜踊跃，往诣其门。见其住宅广博严丽，宝墙、宝树及以宝堑，一一皆有十重围绕；其宝堑中，香水盈满，金沙布地，诸天宝华、优钵罗华、波头摩华、拘物头华、芬陀利华遍覆水上；宫殿、楼阁处处分布，门闼、窗牖相望间列，咸施网铎，悉置幡幢，无量珍奇以为严饰；琉璃为地，众宝间错，烧诸沉水，涂以栴檀，悬众宝铃，风动成音，散诸天华遍布其地；种种严丽不可称说，诸珍宝藏其数百千，十大园林以为庄严。</p>
<p>尔时，善财见此女人，颜貌端严，色相圆满，皮肤金色，目发绀青，不长不短，不粗不细，欲界人、天无能与比；音声美妙超诸梵世，一切众生差别言音，悉皆具足，无不解了；深达字义，善巧谈说，得如幻智，入方便门；众宝璎珞及诸严具庄严其身，如意摩尼以为宝冠而冠其首；复有无量眷属围绕，皆共善根同一行愿，福德大藏具足无尽。时，婆须蜜多女从其身出广大光明，普照宅中一切宫殿；遇斯光者，身得清凉。</p>
<p>尔时，善财前诣其所，顶礼其足，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>彼即告言：“善男子，我得菩萨解脱，名离贪欲际，随其欲乐而为现身。若天见我，我为天女，形貌、光明殊胜无比；如是乃至人非人等而见我者，我即为现人非人女，随其乐欲皆令得见。</p>
<p>“若有众生欲意所缠来诣我所，我为说法，彼闻法已，则离贪欲，得菩萨无著境界三昧；若有众生暂见于我，则离贪欲，得菩萨欢喜三昧；若有众生暂与我语，则离贪欲，得菩萨无碍音声三昧；若有众生暂执我手，则离贪欲，得菩萨遍往一切佛刹三昧；若有众生暂升我座，则离贪欲，得菩萨解脱光明三昧；若有众生暂观于我，则离贪欲，得菩萨寂静庄严三昧；若有众生见我频申，则离贪欲，得菩萨摧伏外道三昧；若有众生见我目瞬，则离贪欲，得菩萨佛境界光明三昧；若有众生抱持于我，则离贪欲，得菩萨摄一切众生恒不舍离三昧；若有众生唼我唇吻，则离贪欲，得菩萨增长一切众生福德藏三昧。凡有众生亲近于我，一切皆得住离贪际，入菩萨一切智地现前无碍解脱。”</p>
<p>善财白言：“圣者种何善根、修何福业，而得成就如是自在？”</p>
<p>答言：“善男子，我念过去，有佛出世，名为高行；其王都城，名曰妙门。善男子，彼高行如来哀愍众生，入于王城蹈彼门阃，其城一切悉皆震动，忽然广博，众宝庄严，无量光明递相映彻，种种宝华散布其地，诸天音乐同时俱奏，一切诸天充满虚空。善男子，我于彼时，为长者妻，名曰善慧；见佛神力，心生觉悟，则与其夫往诣佛所，以一宝钱而为供养。是时，文殊师利童子为佛侍者，为我说法，令发阿耨多罗三藐三菩提心。</p>
<p>“善男子，我唯知此菩萨离贪际解脱。如诸菩萨摩诃萨，成就无边巧方便智，其藏广大，境界无比；而我云何能知能说彼功德行？</p>
<p>“善男子，于此南方有城，名善度；中有居士，名鞞瑟胝罗，彼常供养栴檀座佛塔。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，殷勤瞻仰，辞退而去。</p>
<p>尔时，善财童子渐次游行，至善度城，诣居士宅，顶礼其足，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>居士告言：“善男子，我得菩萨解脱，名不般涅槃际。善男子，我不生心言；‘如是如来已般涅槃，如是如来现般涅槃，如是如来当般涅槃。’我知十方一切世界诸佛如来，毕竟无有般涅槃者，唯除为欲调伏众生而示现耳。</p>
<p>“善男子，我开栴檀座如来塔门时，得三昧，名佛种无尽。善男子，我念念中入此三昧，念念得知一切无量殊胜之事。”</p>
<p>善财白言：“此三昧者，境界云何？”</p>
<p>居士答言：“善男子，我入此三昧，随其次第，见此世界一切诸佛，所谓：迦葉佛、拘那含牟尼佛、拘留孙佛、尸弃佛、毗婆尸佛、提舍佛、弗沙佛、无上胜佛、无上莲华佛；如是等而为上首，于一念顷，得见百佛，得见千佛，得见百千佛，得见亿佛、千亿佛、百千亿佛、阿庾多亿佛、那由他亿佛，乃至不可说不可说世界微尘数佛，如是一切，次第皆见。亦见彼佛，初始发心，种诸善根，获胜神通，成就大愿，修行妙行，具波罗蜜，入菩萨地，得清净忍，摧伏魔军，成正等觉，国土清净，众会围绕，放大光明，转妙法轮，神通变现；种种差别，我悉能持，我悉能忆，悉能观察，分别显示。未来弥勒佛等一切诸佛，现在毗卢遮那佛等一切诸佛，悉亦如是。如此世界，十方世界所有三世一切诸佛、声闻、独觉、诸菩萨众，悉亦如是。</p>
<p>“善男子，我唯得此菩萨所得不般涅槃际解脱。如诸菩萨摩诃萨，以一念智普知三世，一念遍入一切三昧，如来智日恒照其心，于一切法无有分别，了一切佛悉皆平等、如来及我一切众生等无有二，知一切法自性清净，无有思虑，无有动转，而能普入一切世间，离诸分别，住佛法印，悉能开悟法界众生；而我云何能知能说彼功德行？</p>
<p>“善男子，于此南方有山，名补怛洛迦；彼有菩萨，名观自在。汝诣彼问：菩萨云何学菩萨行、修菩萨道？”</p>
<p>即说颂曰：</p>
<p>“海上有山多圣贤，众宝所成极清净，华果树林皆遍满，泉流池沼悉具足。</p>
<p>勇猛丈夫观自在，为利众生住此山；汝应往问诸功德，彼当示汝大方便。”</p>
<p>时，善财童子顶礼其足，绕无量匝已，殷勤瞻仰，辞退而去。</p>
<p>尔时，善财童子一心思惟彼居士教，入彼菩萨解脱之藏，得彼菩萨能随念力，忆彼诸佛出现次第，念彼诸佛相续次第，持彼诸佛名号次第，观彼诸佛所说妙法，知彼诸佛具足庄严，见彼诸佛成正等觉，了彼诸佛不思议业。</p>
<p>渐次游行，至于彼山，处处求觅此大菩萨。见其西面岩谷之中，泉流萦映，树林蓊郁，香草柔软，右旋布地。观自在菩萨于金刚宝石上结跏趺坐，无量菩萨皆坐宝石恭敬围绕，而为宣说大慈悲法，令其摄受一切众生。</p>
<p>善财见已，欢喜踊跃，合掌谛观，目不暂瞬，作如是念：“善知识者，则是如来；善知识者，一切法云；善知识者，诸功德藏；善知识者，难可值遇；善知识者，十力宝因；善知识者，无尽智炬；善知识者，福德根芽；善知识者，一切智门；善知识者，智海导师；善知识者，至一切智助道之具。”便即往诣大菩萨所。</p>
<p>尔时，观自在菩萨遥见善财，告言：“善来！汝发大乘意普摄众生，起正直心专求佛法，大悲深重救护一切，普贤妙行相续现前，大愿深心圆满清净，勤求佛法悉能领受，积集善根恒无厌足，顺善知识不违其教；从文殊师利功德智慧大海所生，其心成熟，得佛势力；已获广大三昧光明，专意希求甚深妙法，常见诸佛生大欢喜，智慧清净犹如虚空，既自明了复为他说，安住如来智慧光明。”</p>
<p>尔时，善财童子顶礼观自在菩萨足，绕无数匝，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>菩萨告言：“善哉！善哉！善男子，汝已能发阿耨多罗三藐三菩提心。</p>
<p>“善男子，我已成就菩萨大悲行解脱门。善男子，我以此菩萨大悲行门，平等教化一切众生相续不断。</p>
<p>“善男子，我住此大悲行门，常在一切诸如来所，普现一切众生之前。或以布施，摄取众生；或以爱语，或以利行，或以同事，摄取众生；或现色身，摄取众生；或现种种不思议色净光明网，摄取众生；或以音声，或以威仪，或为说法，或现神变，令其心悟而得成熟；或为化现同类之形，与其共居而成熟之。</p>
<p>“善男子，我修行此大悲行门，愿常救护一切众生；愿一切众生，离险道怖，离热恼怖，离迷惑怖，离系缚怖，离杀害怖，离贫穷怖，离不活怖，离恶名怖，离于死怖，离大众怖，离恶趣怖，离黑暗怖，离迁移怖，离爱别怖，离冤会怖，离逼迫身怖，离逼迫心怖，离忧悲怖。复作是愿：‘愿诸众生，若念于我，若称我名，若见我身，皆得免离一切怖畏。’善男子，我以此方便，令诸众生离怖畏已，复教令发阿耨多罗三藐三菩提心永不退转。</p>
<p>“善男子，我唯得此菩萨大悲行门。如诸菩萨摩诃萨，已净普贤一切愿，已住普贤一切行，常行一切诸善法，常入一切诸三昧，常住一切无边劫，常知一切三世法，常诣一切无边刹，常息一切众生恶，常长一切众生善，常绝众生生死流；而我云何能知能说彼功德行？”</p>
<p>尔时，东方有一菩萨，名曰正趣，从空中来，至娑婆世界轮围山顶，以足按地；其娑婆世界六种震动，一切皆以众宝庄严。正趣菩萨放身光明，映蔽一切日、月、星、电，天龙八部、释、梵、护世所有光明皆如聚墨；其光普照一切地狱、畜生、饿鬼、阎罗王处，令诸恶趣，众苦皆灭，烦恼不起，忧悲悉离。又于一切诸佛国土，普雨一切华香、璎珞、衣服、幢盖；如是所有诸庄严具，供养于佛。复随众生心之所乐，普于一切诸宫殿中而现其身，令其见者皆悉欢喜，然后来诣观自在所。</p>
<p>时，观自在菩萨告善财言：“善男子，汝见正趣菩萨来此会不？”</p>
<p>白言：“已见。”</p>
<p>告言：“善男子，汝可往问：菩萨云何学菩萨行、修菩萨道？”</p>
<p>尔时，善财童子敬承其教，遽即往诣彼菩萨所，顶礼其足，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>正趣菩萨言：“善男子，我得菩萨解脱，名普门速疾行。”</p>
<p>善财言：“圣者，于何佛所得此法门？所从来刹，去此几何？发来久如？”</p>
<p>告言：“善男子，此事难知，一切世间天、人、阿修罗、沙门、婆罗门等所不能了；唯勇猛精进无退无怯诸菩萨众，已为一切善友所摄、诸佛所念，善根具足，志乐清净，得菩萨根，有智慧眼，能闻能持，能解能说。”</p>
<p>善财言：“圣者，我承佛神力、善知识力，能信能受，愿为我说！”</p>
<p>正趣菩萨言：“善男子，我从东方妙藏世界普胜生佛所而来此土，于彼佛所得此法门，从彼发来已经不可说不可说佛刹微尘数劫，一一念中举不可说不可说佛刹微尘数步，一一步过不可说不可说世界微尘数佛刹。一一佛刹，我皆遍入，至其佛所，以妙供具而为供养；此诸供具，皆是无上心所成，无作法所印，诸如来所忍，诸菩萨所叹。善男子，我又普见彼世界中一切众生，悉知其心，悉知其根，随其欲解，现身说法，或放光明，或施财宝，种种方便，教化调伏，无有休息。如从东方，南、西、北方，四维、上、下，亦复如是。</p>
<p>“善男子，我唯得此菩萨普疾行解脱，能疾周遍到一切处。如诸菩萨摩诃萨，普于十方无所不至，智慧境界等无差别，善布其身悉遍法界，至一切道，入一切刹，知一切法，到一切世，平等演说一切法门，同时照耀一切众生，于诸佛所不生分别，于一切处无有障碍；而我云何能知能说彼功德行？</p>
<p>“善男子，于此南方有城，名堕罗钵底；其中有神，名曰大天。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<p>尔时，善财童子入菩萨广大行，求菩萨智慧境，见菩萨神通事，念菩萨胜功德，生菩萨大欢喜，起菩萨坚精进，入菩萨不思议自在解脱，行菩萨功德地，观菩萨三昧地，住菩萨总持地，入菩萨大愿地，得菩萨辩才地，成菩萨诸力地。</p>
<p>渐次游行，至于彼城，推问大天今在何所？人咸告言：“在此城内，现广大身，为众说法。”</p>
<p>尔时，善财至大天所，顶礼其足，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>尔时，大天长舒四手，取四大海水自洗其面，持诸金华以散善财，而告之言：“善男子，一切菩萨，难可得见，难可得闻，希出世间，于众生中最为第一，是诸人中芬陀利华，为众生归，为众生救，为诸世间作安隐处，为诸世间作大光明，示迷惑者安隐正道；为大导师，引诸众生入佛法门；为大法将，善能守护一切智城。菩萨如是难可值遇，唯身、语、意无过失者，然后乃得见其形像、闻其辩才，于一切时常现在前。</p>
<p>“善男子，我已成就菩萨解脱，名为云网。”</p>
<p>善财言：“圣者，云网解脱境界云何？”</p>
<p>尔时，大天于善财前，示现金聚、银聚、琉璃聚、玻璃聚、砗磲聚、玛瑙聚、大焰宝聚、离垢藏宝聚、大光明宝聚、普现十方宝聚、宝冠聚、宝印聚、宝璎珞聚、宝珰聚、宝钏聚、宝锁聚、珠网聚、种种摩尼宝聚、一切庄严具聚、如意摩尼聚，皆如大山；又复示现一切华、一切鬘、一切香、一切烧香、一切涂香、一切衣服、一切幢幡、一切音乐、一切五欲娱乐之具，皆如山积；及现无数百千万亿诸童女众。而彼大天告善财言：“善男子，可取此物，供养如来，修诸福德，并施一切，摄取众生，令其修学檀波罗蜜，能舍难舍。善男子，如我为汝，示现此物，教汝行施；为一切众生悉亦如是，皆令以此善根熏习，于三宝所、善知识所，恭敬供养，增长善法，发于无上菩提之意。</p>
<p>“善男子，若有众生贪著五欲，自放逸者，为其示现不净境界；若有众生瞋恚、憍慢、多诤竞者，为其示现极可怖形，如罗刹等饮血啖肉；令其见已，惊恐惶惧，心意调柔，舍离冤结。若有众生惛沉、懒惰，为其示现王、贼、水、火及诸重疾；令其见已，心生惶怖，知有忧苦而自勉策。以如是等种种方便，令舍一切诸不善行，修行善法；令除一切波罗蜜障，具波罗蜜；令超一切障碍险道，到无障处。</p>
<p>“善男子，我唯知此云网解脱。如诸菩萨摩诃萨，犹如帝释，已能摧伏一切烦恼阿修罗军；犹如大水，普能消灭一切众生诸烦恼火；犹如猛火，普能干竭一切众生诸爱欲水；犹如大风，普能吹倒一切众生诸见取幢；犹如金刚，悉能摧破一切众生诸我见山。而我云何能知能说彼功德行？</p>
<p>“善男子，此阎浮提摩竭提国菩提场中，有主地神，其名安住。汝诣彼问：菩萨云何学菩萨行、修菩萨道？”</p>
<p>时，善财童子礼大天足，绕无数匝，辞退而去。</p>
<p>尔时，善财童子渐次游行，趣摩竭提国菩提场内安住神所，百万地神同在其中，更相谓言：“此来童子即是佛藏，必当普为一切众生作所依处，必当普坏一切众生无明[穀-禾+卵]藏。此人已生法王种中，当以离垢无碍法缯而冠其首，当开智慧大珍宝藏，摧伏一切邪论异道。”</p>
<p>时，安住等百万地神，放大光明，遍照三千大千世界，普令大地同时震吼，种种宝物处处庄严，影洁光流递相鉴彻；一切树叶俱时生长，一切华树咸共开敷，一切果树靡不成熟，一切河流递相灌注，一切池沼悉皆盈满；雨细香雨遍洒其地，风来吹华普散其上，无数音乐一时俱奏，天庄严具咸出美音；牛王、象王、师子王等，皆生欢喜，踊跃、哮吼，犹如大山相击出声；百千伏藏自然涌现。</p>
<p>时，安住地神告善财言：“善来童子！汝于此地曾种善根，我为汝现，汝欲见不？”</p>
<p>尔时，善财礼地神足，绕无数匝，合掌而立，白言：“圣者，唯然！欲见。”</p>
<p>时，安住地神以足按地，百千亿阿僧祇宝藏自然涌出，告言：“善男子，今此宝藏随逐于汝，是汝往昔善根果报，是汝福力之所摄受，汝应随意自在受用。</p>
<p>“善男子，我得菩萨解脱，名不可坏智慧藏，常以此法成就众生。</p>
<p>“善男子，我忆自从燃灯佛来，常随菩萨，恭敬守护，观察菩萨所有心行、智慧境界、一切誓愿、诸清净行、一切三昧、广大神通、大自在力、无能坏法，遍往一切诸佛国土，普受一切诸如来记，转于一切诸佛法轮，广说一切修多罗门，大法光明普皆照耀，教化调伏一切众生，示现一切诸佛神变，我皆能领受、皆能忆持。</p>
<p>“善男子，乃往古世，过须弥山微尘数劫，有劫名庄严，世界名月幢，佛号妙眼，于彼佛所得此法门。善男子，我于此法门，若入若出修习增长，常见诸佛未曾舍离，始从初得乃至贤劫，于其中间，值遇不可说不可说佛刹微尘数如来、应、正等觉，悉皆承事，恭敬供养；亦见彼佛诣菩提座，现大神力；亦见彼佛所有一切功德善根。</p>
<p>“善男子，我唯知此不可坏智慧藏法门。如诸菩萨摩诃萨常随诸佛，能持一切诸佛所说，入一切佛甚深智慧，念念充遍一切法界，等如来身，生诸佛心，具诸佛法，作诸佛事；而我云何能知能说彼功德行？</p>
<p>“善男子，此阎浮提摩竭提国迦毗罗城，有主夜神，名婆珊婆演底。汝诣彼问：菩萨云何学菩萨行、修菩萨道？”</p>
<p>时，善财童子礼地神足，绕无数匝，殷勤瞻仰，辞退而去。</p>
<p>尔时，善财童子一心思惟安住神教，忆持菩萨不可沮坏智藏解脱，修其三昧，学其轨则，观其游戏，入其微妙，得其智慧，达其平等，知其无边，测其甚深。</p>
<p>渐次游行，至于彼城，从东门入，伫立未久，便见日没。心念随顺诸菩萨教，渴仰欲见彼主夜神，于善知识生如来想，复作是念：“由善知识得周遍眼，普能明见十方境界；由善知识得广大解，普能了达一切所缘；由善知识得三昧眼，普能观察一切法门；由善知识得智慧眼，普能明照十方刹海。”</p>
<p>作是念时，见彼夜神于虚空中，处宝楼阁香莲华藏师子之座，身真金色，目发绀青，形貌端严，见者欢喜，众宝璎珞以为严饰，身服朱衣，首戴梵冠，一切星宿炳然在体。于其身上一一毛孔，皆现化度无量无数恶道众生，令其免离险难之像；是诸众生，或生人中，或生天上，或有趣向二乘菩提，或有修行一切智道。又彼一一诸毛孔中，示现种种教化方便，或为现身，或为说法，或为示现声闻乘道，或为示现独觉乘道，或为示现诸菩萨行、菩萨勇猛、菩萨三昧、菩萨自在、菩萨住处、菩萨观察、菩萨师子频申、菩萨解脱游戏，如是种种成熟众生。</p>
<p>善财童子见闻此已，心大欢喜，以身投地，礼夜神足，绕无数匝，于前合掌而作是言：“圣者，我已先发阿耨多罗三藐三菩提心，我心冀望依善知识获诸如来功德法藏。唯愿示我一切智道，我行于中，至十力地！”</p>
<p>时，彼夜神告善财言：“善哉！善哉！善男子，汝能深心敬善知识，乐闻其语，修行其教；以修行故，决定当得阿耨多罗三藐三菩提。</p>
<p>“善男子，我得菩萨破一切众生痴暗法光明解脱。善男子，我于恶慧众生，起大慈心；于不善业众生，起大悲心；于作善业众生，起于喜心；于善恶二行众生，起不二心；于杂染众生，起令生清净心；于邪道众生，起令生正行心；于劣解众生，起令兴大解心；于乐生死众生，起令舍轮转心；于住二乘道众生，起令住一切智心。善男子，我以得此解脱故，常与如是心共相应。</p>
<p>“善男子，我于夜暗人静，鬼、神、盗贼、诸恶众生所游行时，密云重雾、恶风暴雨、日月星宿并皆昏蔽不见色时，见诸众生，若入于海，若行于陆，山林、旷野、诸险难处，或遭盗贼，或乏资粮，或迷惑方隅，或忘失道路，慞惶忧怖不能自出；我时即以种种方便而救济之。</p>
<p>“为海难者，示作船师、鱼王、马王、龟王、象王、阿修罗王及以海神；为彼众生，止恶风雨，息大波浪，引其道路，示其洲岸，令免怖畏，悉得安隐。复作是念：‘以此善根，回施众生，愿令舍离一切诸苦。’</p>
<p>“为在陆地一切众生于夜暗中遭恐怖者，现作日月及诸星宿、晨霞、夕电种种光明，或作屋宅，或为人众，令其得免恐怖之厄。复作是念：‘以此善根，回施众生，悉令除灭诸烦恼暗。’一切众生，有惜寿命，有爱名闻，有贪财宝，有重官位，有著男女，有恋妻妾，未称所求，多生忧怖；我皆救济，令其离苦。</p>
<p>“为行山险而留难者，为作善神，现形亲近；为作好鸟，发音慰悦；为作灵药，舒光照耀；示其果树，示其泉井，示正直道，示平坦地，令其免离一切忧厄。</p>
<p>“为行旷野、稠林、险道，藤萝所罥、云雾所暗而恐怖者，示其正道，令得出离。作是念言：‘愿一切众生，伐见稠林，截爱罗网，出生死野，灭烦恼暗，入一切智平坦正道，到无畏处毕竟安乐。’</p>
<p>“善男子，若有众生，乐著国土而忧苦者；我以方便，令生厌离。作是念言：‘愿一切众生不著诸蕴，住一切佛萨婆若境。’</p>
<p>“善男子，若有众生，乐著聚落，贪爱宅舍，常处黑暗，受诸苦者；我为说法，令生厌离，令法满足，令依法住。作是念言：‘愿一切众生，悉不贪乐六处聚落，速得出离生死境界，究竟安住一切智城。’</p>
<p>“善男子，若有众生行暗夜中，迷惑十方，于平坦路生险难想，于险难道起平坦想，以高为下，以下为高，其心迷惑，生大苦恼。我以方便舒光照及，若欲出者，示其门户；若欲行者，示其道路；欲度沟洫，示其桥梁；欲涉河海，与其船筏；乐观方者，示其险易安危之处；欲休息者，示其城邑、水、树之所。作是念言：‘如我于此照除夜暗，令诸世事悉得宣叙；愿我普于一切众生生死长夜、无明暗处，以智慧光普皆照了。是诸众生无有智眼，想心见倒之所覆翳，无常常想，无乐乐想，无我我想，不净净想，坚固执著我人众生、蕴界处法，迷惑因果，不识善恶，杀害众生，乃至邪见，不孝父母，不敬沙门及婆罗门，不知恶人，不识善人，贪著恶事，安住邪法，毁谤如来，坏正法轮，于诸菩萨呰辱伤害，轻大乘道，断菩提心，于有恩人反加杀害，于无恩处常怀冤结，毁谤贤圣，亲近恶伴，盗塔寺物，作五逆罪，不久当堕三恶道处。愿我速以大智光明，破彼众生无明黑暗，令其疾发阿耨多罗三藐三菩提心。’既发心已，示普贤乘，开十力道，亦示如来法王境界，亦示诸佛一切智城、诸佛所行、诸佛自在、诸佛成就、诸佛总持、一切诸佛共同一身、一切诸佛平等之处，令其安住。</p>
<p>“善男子，一切众生，或病所缠，或老所侵，或苦贫穷，或遭祸难，或犯王法，临当被刑，无所依怙，生大怖畏；我皆救济，使得安隐。复作是念：‘愿我以法普摄众生，令其解脱一切烦恼、生老病死、忧悲苦患，近善知识，常行法施，勤行善业，速得如来清净法身，住于究竟无变易处。’</p>
<p>“善男子，一切众生入见稠林，住于邪道，于诸境界起邪分别，常行不善身、语、意业，妄作种种诸邪苦行，于非正觉生正觉想，于正觉所非正觉想，为恶知识之所摄受，以起恶见，将堕恶道；我以种种诸方便门而为救护，令住正见，生人天中。复作是念：‘如我救此将坠恶道诸众生等，愿我普救一切众生，悉令解脱一切诸苦，住波罗蜜出世圣道，于一切智得不退转，具普贤愿，近一切智，而不舍离诸菩萨行，常勤教化一切众生。’”</p>
<p>尔时，婆珊婆演底主夜神，欲重宣此解脱义，承佛神力，观察十方，为善财童子而说颂曰：</p>
<p>“我此解脱门，生净法光明，能破愚痴暗，待时而演说。</p>
<p>我昔无边劫，勤行广大慈，普覆诸世间，佛子应修学。</p>
<p>寂静大悲海，出生三世佛，能灭众生苦，汝应入此门。</p>
<p>能生世间乐，亦生出世乐，令我心欢喜，汝应入此门。</p>
<p>既舍有为患，亦远声闻果，净修诸佛力，汝应入此门。</p>
<p>我目甚清净，普见十方刹，亦见其中佛，菩提树下坐，</p>
<p>相好庄严身，无量众围绕，一一毛孔内，种种光明出；</p>
<p>见诸群生类，死此而生彼，轮回五趣中，常受无量苦。</p>
<p>我耳甚清净，听之无不及，一切语言海，悉闻能忆持；</p>
<p>诸佛转法轮，其声妙无比，所有诸文字，悉皆能忆持。</p>
<p>我鼻甚清净，于法无所碍，一切皆自在，汝应入此门。</p>
<p>我舌甚广大，净好能言说，随应演妙法，汝应入此门。</p>
<p>我身甚清净，三世等如如，随诸众生心，一切悉皆现。</p>
<p>我心净无碍，如空含万像，普念诸如来，而亦不分别。</p>
<p>了知无量刹，一切诸心海，诸根及欲乐，而亦不分别。</p>
<p>我以大神通，震动无量刹，其身悉遍往，调彼难调众。</p>
<p>我福甚广大，如空无有尽，供养诸如来，饶益一切众。</p>
<p>我智广清净，了知诸法海，除灭众生惑，汝应入此门。</p>
<p>我知三世佛，及以一切法，亦了彼方便，此门遍无等。</p>
<p>一一尘中见，三世一切刹，亦见彼诸佛，此是普门力。</p>
<p>十方刹尘内，悉见卢舍那，菩提树下坐，成道演妙法。”</p>
<p>尔时，善财童子白夜神言：“汝发阿耨多罗三藐三菩提心为几时耶？得此解脱其已久如，乃能如是饶益众生？”</p>
<p>其神答言：“善男子，乃往古世，过如须弥山微尘数劫，有劫名寂静光，世界名出生妙宝，有五亿佛于中出现。彼世界中有四天下，名宝月灯光，有城，名莲华光，王名善法度，以法施化，成就七宝，王四天下。王有夫人，名法慧月，夜久眠寐。时，彼城东有一大林，名为寂住，林中有一大菩提树，名一切光摩尼王庄严身出生一切佛神力光明。尔时，有佛名一切法雷音王，于此树下成等正觉，放无量色广大光明，遍照出生妙宝世界。莲华城内有主夜神，名为净月，诣王夫人法慧月所，动身璎珞以觉夫人，而告之言：‘夫人当知，一切法雷音王如来，于寂住林成无上觉，及广为说诸佛功德自在神力、普贤菩萨所有行愿。’令王夫人发阿耨多罗三藐三菩提意，供养彼佛及诸菩萨、声闻、僧众。</p>
<p>“善男子，时王夫人法慧月者，岂异人乎？我身是也！</p>
<p>“我于彼佛所发菩提心种善根故，于须弥山微尘数劫，不生地狱、饿鬼、畜生诸恶趣中，亦不生于下贱之家，诸根具足，无有众苦，于天人中福德殊胜，不生恶世，恒不离佛及诸菩萨、大善知识，常于其所种植善根，经八十须弥山微尘数劫常受安乐，而未满足菩萨诸根。</p>
<p>“过此劫已，复过万劫，于贤劫前，有劫名无忧遍照，世界名离垢妙光。其世界中净秽相杂，有五百佛于中出现。其第一佛，名须弥幢寂静妙眼如来、应、正等觉；我为：名称长者；女名妙慧光明，端正殊妙。彼净月夜神，以愿力故，于离垢世界一四天下妙幢王城中生，作主夜神，名清净眼。我于一时，在父母边，夜久眠息。彼清净眼来诣我所，震动我宅，放大光明，出现其身，赞佛功德言：‘妙眼如来坐菩提座，始成正觉。’劝喻于我及以父母并诸眷属，令速见佛；自为前导，引至佛所，广兴供养。</p>
<p>“我才见佛，即得三昧，名出生见佛调伏众生三世智光明轮。获此三昧故，能忆念须弥山微尘数劫，亦见其中诸佛出现，于彼佛所听闻妙法；以闻法故，即得此破一切众生暗法光明解脱。得此解脱已，即见其身遍往佛刹微尘数世界，亦见彼世界所有诸佛，又见自身在其佛所；亦见彼世界一切众生，解其言音，识其根性，知其往昔曾为善友之所摄受，随其所乐而为现身，令生欢喜。</p>
<p>“我时于彼所得解脱，念念增长，此心无间；又见自身遍往百佛刹微尘数世界，此心无间；又见自身遍往千佛刹微尘数世界，此心无间；又见自身遍往百千佛刹微尘数世界。如是，念念乃至不可说不可说佛刹微尘数世界，亦见彼世界中一切如来；亦自见身在彼佛所，听闻妙法，受持忆念，观察决了；亦知彼佛诸本事海、诸大愿海，彼诸如来严净佛刹，我亦严净；亦见彼世界一切众生，随其所应而为现身教化调伏。此解脱门，念念增长，如是乃至充满法界。</p>
<p>“善男子，我唯知此菩萨破一切众生暗法光明解脱。如诸菩萨摩诃萨，成就普贤无边行愿，普入一切诸法界海，得诸菩萨金刚智幢自在三昧，出生大愿，住持佛种；于念念中，成满一切大功德海，严净一切广大世界；以自在智，教化成熟一切众生；以智慧日，灭除一切世间暗障；以勇猛智，觉悟一切众生惛睡；以智慧月，决了一切众生疑惑；以清净音，断除一切诸有执著；于一切法界一一尘中，示现一切自在神力，智眼明净，等见三世。而我何能知其妙行、说其功德、入其境界、示其自在？</p>
<p>“善男子，此阎浮提摩竭提国菩提场内，有主夜神，名普德净光。我本从其发阿耨多罗三藐三菩提心，常以妙法开悟于我。汝诣彼问：菩萨云何学菩萨行、修菩萨道。”</p>
<p>尔时，善财童子向婆珊婆演底神而说颂曰：</p>
<p>“见汝清净身，相好超世间，如文殊师利，亦如宝山王。</p>
<p>汝法身清净，三世悉平等，世界悉入中，成坏无所碍。</p>
<p>我观一切趣，悉见汝形像，一一毛孔中，星月各分布。</p>
<p>汝心极广大，如空遍十方，诸佛悉入中，清净无分别。</p>
<p>一一毛孔内，悉放无数光，十方诸佛所，普雨庄严具。</p>
<p>一一毛孔内，各现无数身，十方诸国土，方便度众生。</p>
<p>一一毛孔内，示现无量刹，随诸众生欲，种种令清净。</p>
<p>若有诸众生，闻名及见身，悉获功德利，成就菩提道。</p>
<p>多劫在恶趣，始得见闻汝，亦应欢喜受，以灭烦恼故。</p>
<p>千刹微尘劫，叹汝一毛德，劫数犹可穷，功德终无尽。”</p>
<p>时，善财童子说此颂已，顶礼其足，绕无量匝，殷勤瞻仰，辞退而去。</p>
<h2 id="大方广佛华严经卷第六十九"><a href="#大方广佛华严经卷第六十九" class="headerlink" title="大方广佛华严经卷第六十九"></a>大方广佛华严经卷第六十九</h2><h3 id="入法界品第三十九之十"><a href="#入法界品第三十九之十" class="headerlink" title="入法界品第三十九之十"></a>入法界品第三十九之十</h3><p>尔时，善财童子了知彼婆珊婆演底夜神初发菩提心所生菩萨藏、所发菩萨愿、所净菩萨度、所入菩萨地、所修菩萨行、所行出离道、一切智光海、普救众生心、普遍大悲云、于一切佛刹尽未来际常能出生普贤行愿。</p>
<p>渐次游行，至普德净光夜神所，顶礼其足，绕无数匝，于前合掌而作是言：“圣者，我已先发阿耨多罗三藐三菩提心，而我未知菩萨云何修行菩萨地？云何出生菩萨地？云何成就菩萨地？”</p>
<p>夜神答言：“善哉！善哉！善男子，汝已能发阿耨多罗三藐三菩提心，今复问于菩萨地修行、出生及以成就。</p>
<p>“善男子，菩萨成就十法，能圆满菩萨行。何者为十？一者、得清净三昧，常见一切佛；二者、得清净眼，常观一切佛相好庄严；三者、知一切如来无量无边功德大海；四者、知等法界无量诸佛法光明海；五者、知一切如来，一一毛孔放等众生数大光明海，利益无量一切众生；六者、见一切如来，一一毛孔出一切宝色光明焰海；七者、于念念中出现一切佛变化海充满法界，究竟一切诸佛境界调伏众生；八者、得佛音声同一切众生言音海，转三世一切佛法轮；九者、知一切佛无边名号海；十者、知一切佛调伏众生不思议自在力。善男子，菩萨成就此十种法，则能圆满菩萨诸行。</p>
<p>“善男子，我得菩萨解脱，名寂静禅定乐普游步。普见三世一切诸佛，亦见彼佛清净国土、道场、众会、神通、名号、说法、寿命、言音、身相，种种不同，悉皆明睹而无取著。何以故？知诸如来非去，世趣永灭故；非来，体性无生故；非生，法身平等故；非灭，无有生相故；非实，住如幻法故；非妄，利益众生故；非迁，超过生死故；非坏，性常不变故；一相，言语悉离故；无相，性相本空故。</p>
<p>“善男子，我如是了知一切如来时，于菩萨寂静禅定乐普游步解脱门，分明了达，成就增长，思惟观察，坚固庄严，不起一切妄想分别，大悲救护一切众生。一心不动，修习初禅，息一切意业，摄一切众生，智力勇猛，喜心悦豫；修第二禅，思惟一切众生自性，厌离生死；修第三禅，悉能息灭一切众生众苦热恼；修第四禅，增长圆满一切智愿，出生一切诸三昧海，入诸菩萨解脱海门，游戏一切神通，成就一切变化，以清净智普入法界。</p>
<p>“善男子，我修此解脱时，以种种方便成就众生。所谓：于在家放逸众生，令生不净想、可厌想、疲劳想、逼迫想、系缚想、罗刹想、无常想、苦想、无我想、空想、无生想、不自在想、老病死想。自于五欲不生乐著，亦劝众生不著欲乐，唯住法乐，出离于家，入于非家。若有众生住于空闲，我为止息诸恶音声，于静夜时为说深法，与顺行缘，开出家门，示正道路，为作光明，除其暗障，灭其怖畏，赞出家业，叹佛、法、僧及善知识具诸功德，亦叹亲近善知识行。</p>
<p>“复次，善男子，我修解脱时，令诸众生，不生非法贪，不起邪分别，不作诸罪业。若已作者，皆令止息；若未生善法，未修波罗蜜行，未求一切智，未起大慈悲，未造人天业，皆令其生；若已生者，令其增长。我与如是顺道因缘，乃至令成一切智智。</p>
<p>“善男子，我唯得此菩萨寂静禅定乐普游步解脱门。如诸菩萨摩诃萨，具足普贤所有行愿，了达一切无边法界，常能增长一切善根，照见一切如来智力，住于一切如来境界，恒处生死，心无障碍，疾能满足一切智愿，普能往诣一切世界，悉能观见一切诸佛，遍能听受一切佛法，能破一切众生痴暗，能于生死大夜之中出生一切智慧光明；而我云何能知能说彼功德行？</p>
<p>“善男子，去此不远，于菩提场右边，有一夜神，名喜目观察众生。汝诣彼问：菩萨云何学菩萨行、修菩萨道？”</p>
<p>尔时，普德净光夜神，欲重宣此解脱义，为善财童子而说颂曰：</p>
<p>“若有信解心，尽见三世佛；彼人眼清净，能入诸佛海。</p>
<p>汝观诸佛身，清净相庄严，一念神通力，法界悉充满。</p>
<p>卢舍那如来，道场成正觉，一切法界中，转于净法轮。</p>
<p>如来知法性，寂灭无有二，清净相严身，遍示诸世间。</p>
<p>佛身不思议，法界悉充满，普现一切刹，一切无不见。</p>
<p>佛身常光明，一切刹尘等，种种清净色，念念遍法界。</p>
<p>如来一毛孔，放不思议光，普照诸群生，令其烦恼灭。</p>
<p>如来一毛孔，出生无尽化，充遍于法界，除灭众生苦。</p>
<p>佛演一妙音，随类皆令解，普雨广大法，使发菩提意。</p>
<p>佛昔修诸行，已曾摄受我，故得见如来，普现一切刹。</p>
<p>诸佛出世间，量等众生数，种种解脱境，非我所能知。</p>
<p>一切诸菩萨，入佛一毛孔，如是妙解脱，非我所能知。</p>
<p>此近有夜神，名喜目观察，汝应往诣彼，问修菩萨行。”</p>
<p>时，善财童子顶礼其足，绕无数匝，殷勤瞻仰，辞退而去。</p>
<p>尔时，善财童子敬善知识教，行善知识语，作如是念：“善知识者，难见难遇；见善知识，令心不散乱；见善知识，破障碍山；见善知识，入大悲海救护众生；见善知识，得智慧光普照法界；见善知识，悉能修行一切智道；见善知识，普能睹见十方佛海；见善知识，得见诸佛转于法轮忆持不忘。”作是念已，发意欲诣喜目观察众生夜神所。</p>
<p>时，喜目神加善财童子，令知亲近善知识，能生诸善根，增长成熟，所谓：令知亲近善知识，能修助道具；令知亲近善知识，能起勇猛心；令知亲近善知识，能作难坏业；令知亲近善知识，能得难伏力；令知亲近善知识，能入无边方；令知亲近善知识，能久远修行；令知亲近善知识，能办无边业；令知亲近善知识，能行无量道；令知亲近善知识，能得速疾力普诣诸刹；令知亲近善知识，能不离本处遍至十方。</p>
<p>时，善财童子遽发是念：“由亲近善知识，能勇猛勤修一切智道；由亲近善知识，能速疾出生诸大愿海；由亲近善知识，能为一切众生，尽未来劫受无边苦；由亲近善知识，能被大精进甲，于一微尘中说法声遍法界；由亲近善知识，能速往诣一切方海；由亲近善知识，于一毛道，尽未来劫修菩萨行；由亲近善知识，于念念中行菩萨行，究竟安住一切智地；由亲近善知识，能入三世一切如来自在神力诸庄严道；由亲近善知识，能常遍入诸法界门；由亲近善知识，常缘法界未曾动出，而能遍往十方国土。”</p>
<p>尔时，善财童子发是念已，即诣喜目观察众生夜神所。</p>
<p>见彼夜神在于如来众会道场，坐莲华藏师子之座，入大势力普喜幢解脱，于其身上一一毛孔，出无量种变化身云，随其所应，以妙言音而为说法，普摄无量一切众生，皆令欢喜而得利益，所谓：出无量化身云，充满十方一切世界，说诸菩萨行檀波罗蜜，于一切事皆无恋著，于一切众生普皆施与；其心平等，无有轻慢，内外悉施，难舍能舍。</p>
<p>出等众生数无量化身云，充满法界，普现一切众生之前，说持净戒无有缺犯，修诸苦行皆悉具足，于诸世间无有所依，于诸境界无所爱著，说在生死轮回往返，说诸人天盛衰苦乐，说诸境界皆是不净，说一切法皆是无常，说一切行悉苦无味，令诸世间舍离颠倒，住诸佛境持如来戒。如是演说种种戒行，戒香普熏，令诸众生悉得成熟。</p>
<p>又出等众生数种种身云，说能忍受一切众苦，所谓：割截、捶楚、诃骂、欺辱，其心泰然，不动不乱；于一切行不卑不高，于诸众生不起我慢，于诸法性安住忍受；说菩提心无有穷尽，心无尽故智亦无尽，普断一切众生烦恼；说诸众生卑贱丑陋不具足身，令生厌离；赞诸如来清净妙色无上之身，令生欣乐。如是方便，成熟众生。</p>
<p>又出等众生界种种身云，随诸众生心之所乐，说勇猛精进，修一切智助道之法；勇猛精进，降伏魔冤；勇猛精进，发菩提心，不动不退；勇猛精进，度一切众生，出生死海；勇猛精进，除灭一切恶道诸难；勇猛精进，坏无智山；勇猛精进，供养一切诸佛如来不生疲厌；勇猛精进，受持一切诸佛法轮；勇猛精进，坏散一切诸障碍山；勇猛精进，教化成熟一切众生；勇猛精进，严净一切诸佛国土。如是方便，成熟众生。</p>
<p>又出种种无量身云，以种种方便，令诸众生，心生欢喜，舍离恶意，厌一切欲；为说惭愧，令诸众生藏护诸根；为说无上清净梵行；为说欲界是魔境界，令生恐怖；为现不乐世间欲乐，住于法乐，随其次第，入诸禅定诸三昧乐，令思惟观察，除灭一切所有烦恼；又为演说一切菩萨诸三昧海神力变现自在游戏，令诸众生欢喜适悦，离诸忧怖，其心清净，诸根猛利，爱重于法，修习增长。</p>
<p>又出等众生界种种身云，为说往诣十方国土，供养诸佛及以师长、真善知识，受持一切诸佛法轮精勤不懈；又为演说、称赞一切诸如来海，观察一切诸法门海，显示一切诸法性相，开阐一切诸三昧门，开智慧境界，竭一切众生疑海；示智慧金刚，坏一切众生见山；升智慧日轮，破一切众生痴暗。皆令欢喜，成一切智。</p>
<p>又出等众生界种种身云，普诣一切众生之前，随其所应，以种种言辞而为说法：或说世间神通福力；或说三界皆是可怖，令其不作世间业行，离三界处，出见稠林；或为称赞一切智道，令其超越二乘之地；或为演说不住生死、不住涅槃，令其不著有为、无为；或为演说住于天宫乃至道场，令其欣乐发菩提意。如是方便，教化众生，皆令究竟得一切智。</p>
<p>又出一切世界微尘数身云，普诣一切众生之前，念念中，示普贤菩萨一切行愿；念念中，示清净大愿充满法界；念念中，示严净一切世界海；念念中，示供养一切如来海；念念中，示入一切法门海；念念中，示入一切世界海、微尘数世界海；念念中，示于一切刹尽未来劫清净修行一切智道；念念中，示入如来力；念念中，示入一切三世方便海；念念中，示往一切刹现种种神通变化；念念中，示诸菩萨一切行愿，令一切众生住一切智。如是所作，恒无休息。</p>
<p>又出等一切众生心数身云，普诣一切众生之前，说诸菩萨集一切智助道之法无边际力、求一切智不破坏力、无穷尽力、修无上行不退转力、无间断力、于生死法无染著力、能破一切诸魔众力、远离一切烦恼垢力、能破一切业障山力、住一切劫修大悲行无疲倦力、震动一切诸佛国土令一切众生生欢喜力、能破一切诸外道力、普于世间转法轮力。以如是等方便成熟，令诸众生至一切智。</p>
<p>又出等一切众生心数无量变化色身云，普诣十方无量世界，随众生心，演说一切菩萨智行。所谓：说入一切众生界海智，说入一切众生心海智，说入一切众生根海智，说入一切众生行海智，说度一切众生未曾失时智，说出一切法界音声智，说念念遍一切法界海智，说念念知一切世界海坏智，说念念知一切世界海成住庄严差别智，说念念自在亲近供养一切如来听受法轮智。示现如是智波罗蜜，令诸众生，皆大欢喜，调畅适悦，其心清净，生决定解，求一切智无有退转。如说菩萨诸波罗蜜成熟众生，如是宣说一切菩萨种种行法而为利益。</p>
<p>复于一一诸毛孔中，出无量种众生身云。所谓：出与色究竟天、善现天、善见天、无热天、无烦天相似身云，出少广、广果、福生、无云天相似身云，出遍净、无量净、少净天相似身云，出光音、无量光、少光天相似身云，出大梵、梵辅、梵众天相似身云，出自在天、化乐天、兜率陀天、须夜摩天、忉利天及其采女、诸天子众相似身云，出提头赖吒乾闼婆王、乾闼婆子、乾闼婆女相似身云，出毗楼勒叉、鸠槃荼王、鸠槃荼子、鸠槃荼女相似身云，出毗楼博叉龙王、龙子、龙女相似身云，出毗沙门夜叉王、夜叉子、夜叉女相似身云，出大树紧那罗王、善慧摩睺罗伽王、大速疾力迦楼罗王、罗睺阿修罗王、阎罗法王及其子、其女相似身云，出诸人王及其子、其女相似身云，出声闻、独觉及诸佛众相似身云，出地神、水神、火神、风神、河神、海神、山神、树神乃至昼、夜、主方神等相似身云。周遍十方，充满法界。</p>
<p>于彼一切众生之前，现种种声。所谓：风轮声、水轮声、火焰声、海潮声、地震声、大山相击声、天城震动声、摩尼相击声、天王声、龙王声、夜叉王声、乾闼婆王声、阿修罗王声、迦楼罗王声、紧那罗王声、摩睺罗伽王声、人王声、梵王声、天女歌咏声、诸天音乐声、摩尼宝王声。</p>
<p>以如是等种种音声，说喜目观察众生夜神从初发心所集功德。所谓：承事一切诸善知识，亲近诸佛，修行善法；行檀波罗蜜，难舍能舍；行尸波罗蜜，弃舍王位、宫殿、眷属，出家学道；行羼提波罗蜜，能忍世间一切苦事，及以菩萨所修苦行、所持正法，皆悉坚固，其心不动，亦能忍受一切众生于己身心恶作恶说，忍一切业皆不失坏，忍一切法生决定解，忍诸法性能谛思惟；行精进波罗蜜，起一切智行，成一切佛法；行禅波罗蜜，其禅波罗蜜所有资具、所有修习、所有成就、所有清净、所有起三昧神通、所有入三昧海门，皆悉显示；行般若波罗蜜，其般若波罗蜜所有资具，所有清净、大智慧日、大智慧云、大智慧藏、大智慧门，皆悉显示；行方便波罗蜜，其方便波罗蜜所有资具、所有修行、所有体性、所有理趣、所有清净、所有相应事，皆悉显示；行愿波罗蜜，其愿波罗蜜所有体性、所有成就、所有修习、所有相应事，皆悉显示；行力波罗蜜，其力波罗蜜所有资具、所有因缘、所有理趣、所有演说、所有相应事，皆悉显示；行智波罗蜜，其智波罗蜜所有资具、所有体性、所有成就、所有清净、所有处所、所有增长、所有深入、所有光明、所有显示、所有理趣、所有相应事、所有简择、所有行相、所有相应法，所有所摄法、所知法、所知业、所知刹、所知劫、所知世、所知佛出现、所知佛、所知菩萨，所知菩萨心、菩萨位、菩萨资具、菩萨发趣、菩萨回向、菩萨大愿、菩萨法轮、菩萨简择法、菩萨法海、菩萨法门海、菩萨法旋流、菩萨法理趣，如是等智波罗蜜相应境界，皆悉显示，成熟众生。</p>
<p>又说此神从初发心所集功德相续次第；所习善根相续次第；所修无量诸波罗蜜相续次第；死此生彼及其名号相续次第；亲近善友，承事诸佛，受持正法，修菩萨行，入诸三昧，以三昧力，普见诸佛，普见诸刹，普知诸劫，深入法界，观察众生，入法界海，知诸众生死此生彼，得净天耳闻一切声，得净天眼见一切色，得他心智知众生心，得宿住智知前际事，得无依无作神足智通自在游行遍十方刹，如是所有相续次第；得菩萨解脱，入菩萨解脱海，得菩萨自在，得菩萨勇猛，得菩萨游步，住菩萨想，入菩萨道，如是一切所有功德相续次第。皆悉演说，分别显示，成熟众生。</p>
<p>如是说时，于念念中，十方各严净不可说不可说诸佛国土，度脱无量恶趣众生，令无量众生生天人中富贵自在，令无量众生出生死海，令无量众生安住声闻、辟支佛地，令无量众生住如来地。</p>
<p>尔时，善财童子见闻如上所现一切诸希有事，念念观察，思惟解了，深入安住，承佛威力及解脱力，则得菩萨不思议大势力普喜幢自在力解脱。何以故？与喜目夜神于往昔时同修行故，如来神力所加持故，不思议善根所祐助故，得菩萨诸根故，生如来种中故，得善友力所摄受故，受诸如来所护念故，毗卢遮那如来曾所化故，彼分善根已成熟故，堪修普贤菩萨行故。</p>
<p>尔时，善财童子得此解脱已，心生欢喜，合掌向喜目观察众生夜神，以偈赞曰：</p>
<p>“无量无数劫，学佛甚深法，随其所应化，显现妙色身。</p>
<p>了知诸众生，沉迷婴妄想，种种身皆现，随应悉调伏。</p>
<p>法身恒寂静，清净无二相，为化众生故，示现种种形。</p>
<p>于诸蕴界处，未曾有所著，示行及色身，调伏一切众。</p>
<p>不著内外法，已度生死海，而现种种身，住于诸有界。</p>
<p>远离诸分别，戏论所不动，为著妄想者，弘宣十力法。</p>
<p>一心住三昧，无量劫不动，毛孔出化云，供养十方佛。</p>
<p>得佛方便力，念念无边际，示现种种身，普摄诸群生。</p>
<p>了知诸有海，种种业庄严，为说无碍法，令其悉清净。</p>
<p>色身妙无比，清净如普贤，随诸众生心，示现世间相。”</p>
<p>尔时，善财童子说此颂已，白言：“天神，汝发阿耨多罗三藐三菩提心，为几时耶？得此解脱，身已久如？”</p>
<p>尔时，喜目观察众生主夜神以颂答曰：</p>
<p>“我念过去世，过于刹尘劫，刹号摩尼光，劫名寂静音。</p>
<p>百万那由他，俱胝四天下，其王数亦尔，各各自临驭。</p>
<p>中有一王都，号曰香幢宝，庄严最殊妙，见者皆欣悦。</p>
<p>中有转轮王，其身甚微妙，三十二种相，随好以庄严；</p>
<p>莲华中化生，金色光明身，腾空照远近，普及阎浮界。</p>
<p>其王有千子，勇猛身端正；臣佐满一亿，智慧善方便；</p>
<p>嫔御有十亿，颜容状天女，利益调柔意，慈心给侍王。</p>
<p>其王以法化，普及四天下，轮围大地中，一切皆丰盛。</p>
<p>我时为宝女，具足梵音声，身出金色光，照及千由旬。</p>
<p>日光既已没，音乐咸寂然，大王及侍御，一切皆安寝。</p>
<p>彼时德海佛，出兴于世间，显现神通力，充满十方界；</p>
<p>放大光明海，一切刹尘数，种种自在身，遍满于十方。</p>
<p>地震出妙音，普告佛兴世；天人龙神众，一切皆欢喜。</p>
<p>一一毛孔中，出佛化身海，十方皆遍满，随应说妙法。</p>
<p>我时于梦中，见佛诸神变，亦闻深妙法，心生大欢喜。</p>
<p>一万主夜神，共在空中住，赞叹佛兴世，同时觉悟我：</p>
<p>贤慧汝应起，佛已现汝国，劫海难值遇，见者得清净。</p>
<p>我时便寐寤，即睹清净光。观此从何来？见佛树王下，</p>
<p>诸相庄严体，犹如宝山王；一切毛孔中，放大光明海。</p>
<p>见已心欢喜，便生此念言：愿我得如佛，广大神通力。</p>
<p>我时寻觉悟，大王并眷属，令见佛光明，一切皆欣庆。</p>
<p>我时与大王，骑从千万亿，众生亦无量，俱行诣佛所。</p>
<p>我于二万岁，供养彼如来，七宝四天下，一切皆奉施。</p>
<p>时彼如来说，功德普云经，普应群生心，庄严诸愿海。</p>
<p>夜神觉悟我，令我得利益，我愿作是身，觉诸放逸者。</p>
<p>我从此初发，最上菩提愿，往来诸有中，其心无忘失。</p>
<p>从此后供养，十亿那由佛，恒受人天乐，饶益诸群生。</p>
<p>初佛功德海；第二功德灯；第三妙宝幢；第四虚空智；</p>
<p>第五莲华藏；第六无碍慧；第七法月王；第八智灯轮；</p>
<p>第九两足尊，宝焰山灯王；第十调御师，三世华光音。</p>
<p>如是等诸佛，我悉曾供养，然未得慧眼，入于解脱海。</p>
<p>从此次第有，一切宝光刹，其劫名天胜，五百佛兴世。</p>
<p>最初月光轮；第二名日灯；第三名光幢；第四宝须弥；</p>
<p>第五名华焰；第六号灯海；第七炽然佛；第八天藏佛；</p>
<p>九光明王幢；十普智光王。</p>
<p>如是等诸佛，我悉曾供养，尚于诸法中，无而计为有。</p>
<p>从此复有劫，名曰梵光明；世界莲华灯，庄严极殊妙。</p>
<p>彼有无量佛，一一无量众，我悉曾供养，尊重听闻法。</p>
<p>初宝须弥佛；二功德海佛；三法界音佛；四法震雷佛；</p>
<p>五名法幢佛；六名地光佛；七名法力光；八名虚空觉；</p>
<p>第九须弥光；第十功德云。</p>
<p>如是等如来，我悉曾供养，未能明了法，而入诸佛海。</p>
<p>次后复有劫，名为功德月；尔时有世界，其名功德幢。</p>
<p>彼中有诸佛，八十那由他，我皆以妙供，深心而敬奉。</p>
<p>初乾闼婆王；二名大树王；三功德须弥；第四宝眼佛；</p>
<p>第五卢舍那；第六光庄严；第七法海佛；第八光胜佛；</p>
<p>九名贤胜佛；第十法王佛。</p>
<p>如是等诸佛，我悉曾供养，然未得深智，入于诸法海。</p>
<p>此后复有劫，名为寂静慧，刹号金刚宝，庄严悉殊妙。</p>
<p>于中有千佛，次第而出兴，众生少烦恼，众会悉清净。</p>
<p>初金刚脐佛；二无碍力佛；三名法界影；四号十方灯；</p>
<p>第五名悲光；第六名戒海；第七忍灯轮；第八法轮光；</p>
<p>九名光庄严；十名寂静光。</p>
<p>如是等诸佛，我悉曾供养，犹未能深悟，如空清净法。</p>
<p>游行一切刹，于彼修诸行。</p>
<p>次第复有劫，名为善出现，刹号香灯云，净秽所共成。</p>
<p>亿佛于中现，庄严刹及劫，所说种种法，我皆能忆持。</p>
<p>初名广称佛；次名法海佛；三名自在王；四名功德云；</p>
<p>第五法胜佛；第六天冠佛；第七智焰佛；第八虚空音；</p>
<p>第九两足尊，名普生殊胜；第十无上士，眉间胜光明。</p>
<p>如是一切佛，我悉曾供养，然犹未能净，离诸障碍道。</p>
<p>次第复有劫，名集坚固王，刹号宝幢王，一切善分布。</p>
<p>有五百诸佛，于中而出现；我恭敬供养，求无碍解脱。</p>
<p>最初功德轮；其次寂静音；次名功德海；次名日光王；</p>
<p>第五功德王；第六须弥相；次名法自在；次佛功德王；</p>
<p>第九福须弥；第十光明王。</p>
<p>如是等诸佛，我悉曾供养，所有清净道，普入尽无余，</p>
<p>然于所入门，未能成就忍。</p>
<p>次第复有劫，名为妙胜主，刹号寂静音，众生烦恼薄。</p>
<p>于中有佛现，八十那由他；我悉曾供养，修行最胜道。</p>
<p>初佛名华聚；次佛名海藏；次名功德生；次号天王髻；</p>
<p>第五摩尼藏；第六真金山；第七宝聚尊；第八法幢佛；</p>
<p>第九名胜财；第十名智慧。</p>
<p>此十为上首，供养无不尽。</p>
<p>次第复有劫，名曰千功德；尔时有世界，号善化幢灯；</p>
<p>六十亿那由，诸佛兴于世。</p>
<p>最初寂静幢；其次奢摩他；第三百灯王；第四寂静光；</p>
<p>第五云密阴；第六日大明；七号法灯光；八名殊胜焰；</p>
<p>九名天胜藏；十名大吼音。</p>
<p>如是等诸佛，我悉常供养，未得清净忍，深入诸法海。</p>
<p>次第复有劫，名无著庄严；尔时有世界，名曰无边光；</p>
<p>中有三十六，那由他佛现。</p>
<p>初功德须弥；第二虚空心；第三具庄严；第四法雷音；</p>
<p>第五法界声；第六妙音云；第七照十方；第八法海音；</p>
<p>第九功德海；第十功德幢。</p>
<p>如是等诸佛，我悉曾供养。</p>
<p>次有佛出现，名为功德幢；我为月面天，供养人中主。</p>
<p>时佛为我说，无依妙法门；我闻专念持，出生诸愿海。</p>
<p>我得清净眼，寂灭定总持，能于念念中，悉见诸佛海。</p>
<p>我得大悲藏，普明方便眼，增长菩提心，成就如来力。</p>
<p>见众生颠倒，执常乐我净，愚痴暗所覆，妄想起烦恼。</p>
<p>行止见稠林，往来贪欲海，集于诸恶趣，无量种种业。</p>
<p>一切诸趣中，随业而受身，生老死众患，无量苦逼迫。</p>
<p>为彼众生故，我发无上心，愿得如十方，一切十力尊。</p>
<p>缘佛及众生，起于大愿云，从是修功德，趣入方便道。</p>
<p>愿云悉弥覆，普入一切道，具足波罗蜜，充满于法界。</p>
<p>速入于诸地，三世方便海，一念修诸佛，一切无碍行。</p>
<p>佛子我尔时，得入普贤道，了知十法界，一切差别门。</p>
<p>“善男子，于汝意云何？彼时转轮圣王，名十方主，能绍隆佛种者，岂异人乎？文殊师利童子是也！尔时夜神觉悟我者，普贤菩萨之所化耳！我于尔时为王宝女，蒙彼夜神觉悟于我，令我见佛，发阿耨多罗三藐三菩提心。自从是来，经佛刹微尘数劫，不堕恶趣，常生人、天，于一切处常见诸佛，乃至于妙灯功德幢佛所，得此大势力普喜幢菩萨解脱，以此解脱如是利益一切众生。</p>
<p>“善男子，我唯得此大势力普喜幢解脱门。如诸菩萨摩诃萨，于念念中，普诣一切诸如来所，疾能趣入一切智海；于念念中，以发趣门，入于一切诸大愿海；于念念中，以愿海门，尽未来劫，念念出生一切诸行。一一行中出生一切刹微尘数身，一一身普入一切法界门；一一法界门，一切佛刹中，随众生心说诸妙行。一切刹一一尘中，悉见无边诸如来海；一一如来所，悉见遍法界诸佛神通；一一如来所，悉见往劫修菩萨行；一一如来所，受持守护所有法轮；一一如来所，悉见三世一切如来诸神变海。而我云何能知能说彼功德行？</p>
<p>“善男子，此众会中，有一夜神，名普救众生妙德。汝诣彼问：菩萨云何入菩萨行、净菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<h2 id="大方广佛华严经卷第七十"><a href="#大方广佛华严经卷第七十" class="headerlink" title="大方广佛华严经卷第七十"></a>大方广佛华严经卷第七十</h2><h3 id="入法界品第三十九之十一"><a href="#入法界品第三十九之十一" class="headerlink" title="入法界品第三十九之十一"></a>入法界品第三十九之十一</h3><p>尔时，善财童子于喜目观察众生夜神所，闻普喜幢解脱门，信解趣入，了知随顺，思惟修习，念善知识所有教诲，心无暂舍，诸根不散，一心愿得见善知识，普于十方勤求匪懈，愿常亲近，生诸功德，与善知识同一善根，得善知识巧方便行，依善知识入精进海，于无量劫常不远离。作是愿已，往诣普救众生妙德夜神所。</p>
<p>时，彼夜神为善财童子示现菩萨调伏众生解脱神力，以诸相好庄严其身，于两眉间放大光明，名智灯普照清净幢，无量光明以为眷属，其光普照一切世间。照世间已，入善财顶，充满其身。善财尔时即得究竟清净轮三昧。</p>
<p>得此三昧已，悉见二神两处中间，所有一切地尘、水尘及以火尘，金刚摩尼众宝微尘，华香、璎珞、诸庄严具，如是一切所有微尘，一一尘中各见佛刹微尘数世界成坏。及见一切地、水、火、风诸大积聚。亦见一切世界接连，皆以地轮任持而住。种种山海、种种河池、种种树林、种种宫殿，所谓：天宫殿、龙宫殿、夜叉宫殿，乃至摩睺罗伽、人非人等宫殿屋宅，地狱、畜生、阎罗王界一切住处，诸趣轮转，生死往来，随业受报，各各差别，靡不悉见。</p>
<p>又见一切世界差别，所谓：或有世界杂秽，或有世界清净，或有世界趣杂秽，或有世界趣清净，或有世界杂秽清净，或有世界清净杂秽，或有世界一向清净，或有世界其形平正，或有覆住，或有侧住。如是等一切世界一切趣中，悉见此普救众生夜神，于一切时一切处，随诸众生形貌、言辞、行解差别，以方便力普现其前，随宜化度，令地狱众生免诸苦毒，令畜生众生不相食啖，令饿鬼众生无有饥渴，令诸龙等离一切怖，令欲界众生离欲界苦，令人趣众生离暗夜怖、毁呰怖、恶名怖、大众怖、不活怖、死怖、恶道怖、断善根怖、退菩提心怖、遇恶知识怖、离善知识怖、堕二乘地怖、种种生死怖、异类众生同住怖、恶时受生怖、恶种族中受生怖、造恶业怖、业烦恼障怖、执著诸想系缚怖，如是等怖悉令舍离。</p>
<p>又见一切众生，卵生、胎生、湿生、化生，有色、无色，有想、无想，非有想、非无想，普现其前，常勤救护，为成就菩萨大愿力故，深入菩萨三昧力故，坚固菩萨神通力故，出生普贤行愿力故，增广菩萨大悲海故，得普覆众生无碍大慈故，得普与众生无量喜乐故，得普摄一切众生智慧方便故，得菩萨广大解脱自在神通故，严净一切佛刹故，觉了一切诸法故，供养一切诸佛故，受持一切佛教故，积集一切善根修一切妙行故，入一切众生心海而无障碍故，知一切众生诸根教化成熟故，净一切众生信解除其恶障故，破一切众生无知黑暗故，令得一切智清净光明故。</p>
<p>时，善财童子见此夜神如是神力不可思议甚深境界，普现调伏一切众生菩萨解脱已，欢喜无量，头面作礼，一心瞻仰。时，彼夜神即舍菩萨庄严之相，还复本形，而不舍其自在神力。</p>
<p>尔时，善财童子恭敬合掌，却住一面，以偈赞曰：</p>
<p>“我善财得见，如是大神力，其心生欢喜，说偈而赞叹。</p>
<p>我见尊妙身，众相以庄严；譬如空中星，一切悉严净。</p>
<p>所放殊胜光，无量刹尘数；种种微妙色，普照于十方。</p>
<p>一一毛孔放，众生心数光；一一光明端，皆出宝莲华；</p>
<p>华中出化身，能灭众生苦；光中出妙香，普熏于众生；</p>
<p>复雨种种华，供养一切佛。</p>
<p>两眉放妙光，量与须弥等，普触诸含识，令灭愚痴暗。</p>
<p>口放清净光，譬如无量日，普照于广大，毗卢舍那境。</p>
<p>眼放清净光，譬如无量月，普照十方刹，悉灭世痴翳。</p>
<p>现化种种身，相状等众生，充满十方界，度脱三有海。</p>
<p>妙身遍十方，普现众生前，灭除水火贼，王等一切怖。</p>
<p>我承喜目教，今得诣尊所，见尊眉间相，放大清净光，</p>
<p>普照十方海，悉灭一切暗，显现神通力，而来入我身。</p>
<p>我遇圆满光，心生大欢喜，得总持三昧，普见十方佛。</p>
<p>我于所经处，悉见诸微尘，一一微尘中，各见尘数刹。</p>
<p>或有无量刹，一切咸浊秽，众生受诸苦，常悲叹号泣。</p>
<p>或有染净刹，少乐多忧苦；示现三乘像，往彼而救度。</p>
<p>或有净染刹，众生所乐见，菩萨常充满，住持诸佛法。</p>
<p>一一微尘中，无量净刹海；毗卢遮那佛，往劫所严净。</p>
<p>佛于一切刹，悉坐菩提树，成道转法轮，度脱诸群生。</p>
<p>我见普救天，于彼无量刹，一切诸佛所，普皆往供养。”</p>
<p>尔时，善财童子说此颂已，白普救众生妙德夜神言：“天神！今此解脱甚深希有！其名何等？得此解脱其已久如？修何等行而得清净？”</p>
<p>夜神言：“善男子，是处难知，诸天及人、一切二乘所不能测。何以故？此是住普贤菩萨行者境界故，住大悲藏者境界故，救护一切众生者境界故，能净一切三恶八难者境界故，能于一切佛刹中绍隆佛种不断者境界故，能住持一切佛法者境界故，能于一切劫修菩萨行成满大愿海者境界故，能于一切法界海以清净智光灭无明暗障者境界故，能以一念智慧光明普照一切三世方便海者境界故。我承佛力，今为汝说。</p>
<p>“善男子，乃往古世，过佛刹微尘数劫，尔时有劫，名圆满清净，世界名毗卢遮那大威德，有须弥山微尘数如来于中出现。其佛世界，以一切香王摩尼宝为体，众宝庄严，住无垢光明摩尼王海上。其形正圆，净秽合成，一切严具帐云而覆其上，一切庄严摩尼轮山千匝围绕。有十万亿那由他四天下皆妙庄严，或有四天下恶业众生于中止住，或有四天下杂业众生于中止住，或有四天下善根众生于中止住，或有四天下一向清净诸大菩萨之所止住。</p>
<p>“此界东际轮围山侧，有四天下，名宝灯华幢。国界清净，饮食丰足，不藉耕耘而生稻粱；宫殿楼阁悉皆奇妙；诸如意树处处行列，种种香树恒出香云，种种鬘树恒出鬘云，种种华树常雨妙华；种种宝树出诸奇宝，无量色光周匝照耀；诸音乐树出诸音乐，随风吹动演妙音声；日月光明摩尼宝王普照一切，昼夜受乐无时间断。</p>
<p>“此四天下有百万亿那由他诸王国土，一一国土有千大河周匝围绕，一一皆以妙华覆上，随流漂动，出天乐音，一切宝树列植其岸，种种珍奇以为严饰，舟船来往称情戏乐。一一河间有百万亿城，一一城有百万亿那由他聚落；如是一切城邑、聚落，各有无量百千亿那由他宫殿园林周匝围绕。</p>
<p>“此四天下阎浮提内，有一国土，名宝华灯，安隐丰乐，人民炽盛；其中众生，具行十善。有转轮王于中出现，名毗卢遮那妙宝莲华髻，于莲华中忽然化生，三十二相以为严好，七宝具足，王四天下，恒以正法教导群生。王有千子，端正勇健，能伏冤敌；百万亿那由他宫人、采女，皆悉与王同种善根、同修诸行、同时诞生，端正姝妙犹如天女，身真金色常放光明，诸毛孔中恒出妙香；良臣、猛将，具足十亿。王有正妃，名圆满面，是王女宝，端正殊特，皮肤金色，目发绀青，言同梵音，身有天香，常放光明照千由旬。其有一女，名普智焰妙德眼，形体端严，色相殊美，众生见者情无厌足。尔时，众生寿命无量，或有不定而中夭者；种种形色、种种音声、种种名字、种种族姓，愚、智、勇、怯、贫、富、苦、乐，无量品类皆悉不同。时，或有人语余人言：‘我身端正，汝形鄙陋。’作是语已，递相毁辱，集不善业；以是业故，寿命、色力、一切乐事悉皆损减。</p>
<p>“时，彼城北有菩提树，名普光法云音幢，以念念出现一切如来道场庄严坚固摩尼王而为其根，一切摩尼以为其干，众杂妙宝以为其叶，次第分布，并相称可，四方上下，圆满庄严；放宝光明，出妙音声，说一切如来甚深境界。于彼树前，有一香池，名宝华光明，演法雷音；妙宝为岸，百万亿那由他宝树围绕，一一树形如菩提树，众宝璎珞周匝垂下，无量楼阁皆宝所成，周遍道场以为严饰。彼香池内出大莲华，名普现三世一切如来庄严境界云，须弥山微尘数佛于中出现。其第一佛，名普智宝焰妙德幢，于此华上，最初得阿耨多罗三藐三菩提，无量千岁演说正法成熟众生。</p>
<p>“其彼如来未成佛时，十千年前，此大莲华放净光明，名现诸神通成熟众生；若有众生遇斯光者，心自开悟，无所不了，知十千年后佛当出现。九千年前，放净光明，名一切众生离垢灯；若有众生遇斯光者，得清净眼，见一切色，知九千年后佛当出现。八千年前，放大光明，名一切众生业果音；若有众生遇斯光者，悉得自知诸业果报，知八千年后佛当出现。七千年前，放大光明，名生一切善根音；若有众生遇斯光者，一切诸根悉得圆满，知七千年后佛当出现。六千年前，放大光明，名佛不思议境界音；若有众生遇斯光者，其心广大，普得自在，知六千年后佛当出现。五千年前，放大光明，名严净一切佛刹音；若有众生遇斯光者，悉见一切清净佛土，知五千年后佛当出现。四千年前，放大光明，名一切如来境界无差别灯；若有众生遇斯光者，悉能往觐一切诸佛，知四千年后佛当出现。三千年前，放大光明，名三世明灯；若有众生遇斯光者，悉能现见一切如来诸本事海，知三千年后佛当出现。二千年前，放大光明，名如来离翳智慧灯；若有众生遇斯光者，则得普眼见一切如来神变、一切诸佛国土、一切世界众生，知二千年后佛当出现。一千年前，放大光明，名令一切众生见佛集诸善根；若有众生遇斯光者，则得成就见佛三昧，知一千年后佛当出现。次七日前，放大光明，名一切众生欢喜音；若有众生遇斯光者，得普见诸佛生大欢喜，知七日后佛当出现。满七日已，一切世界悉皆震动，纯净无染，念念普现十方一切清净佛刹，亦现彼刹种种庄严；若有众生根性淳熟，应见佛者，咸诣道场。</p>
<p>“尔时，彼世界中一切轮围、一切须弥、一切诸山、一切大海、一切地、一切城、一切垣墙、一切宫殿、一切音乐、一切语言，皆出音声，赞说一切诸佛如来神力境界；又出一切香云、一切烧香云、一切末香云、一切香摩尼形像云、一切宝焰云、一切焰藏云、一切摩尼衣云、一切璎珞云、一切妙华云、一切如来光明云、一切如来圆光云、一切音乐云、一切如来愿声云、一切如来言音海云、一切如来相好云，显示如来出现世间不思议相。</p>
<p>“善男子，此普照三世一切如来庄严境界大宝莲华王，有十佛刹微尘数莲华周匝围绕，诸莲华内悉有摩尼宝藏师子之座，一一座上皆有菩萨结跏趺坐。</p>
<p>“善男子，彼普智宝焰妙德幢王如来，于此成阿耨多罗三藐三菩提时，即于十方一切世界中成阿耨多罗三藐三菩提；随众生心，悉现其前为转法轮。于一一世界，令无量众生离恶道苦，令无量众生得生天中，令无量众生住于声闻、辟支佛地，令无量众生成就出离菩提之行，令无量众生成就勇猛幢菩提之行，令无量众生成就法光明菩提之行，令无量众生成就清净根菩提之行，令无量众生成就平等力菩提之行，令无量众生成就入法城菩提之行，令无量众生成就遍至一切处不可坏神通力菩提之行，令无量众生入普门方便道菩提之行，令无量众生安住三昧门菩提之行，令无量众生成就缘一切清净境界菩提之行，令无量众生发菩提心，令无量众生住菩萨道，令无量众生安住清净波罗蜜道，令无量众生住菩萨初地，令无量众生住菩萨二地乃至十地，令无量众生入于菩萨殊胜行愿，令无量众生安住普贤清净行愿。</p>
<p>“善男子，彼普智宝焰妙德幢如来，现如是不思议自在神力转法轮时，于彼一一诸世界中，随其所应，念念调伏无量众生。</p>
<p>“时，普贤菩萨知宝华灯王城中众生，自恃色貌及诸境界，而生憍慢陵蔑他人；化现妙身，端正殊特，往诣彼城，放大光明，普照一切，令彼圣王及诸妙宝、日月星宿、众生身等一切光明悉皆不现，譬如日出众景夺曜，亦如聚墨对阎浮金。时，诸众生咸作是言：‘此为是谁？为天？为梵？今放此光，令我等身所有光色皆不显现。’种种思惟，无能解了。</p>
<p>“尔时，普贤菩萨在彼轮王宝宫殿上虚空中住，而告之言：‘大王当知，今汝国中，有佛兴世，在普光明法云音幢菩提树下。’时，圣王女──莲华妙眼，见普贤菩萨所现色身光明自在，及闻身上诸庄严具所出妙音，心生欢喜，作如是念：‘愿我所有一切善根，得如是身、如是庄严、如是相好、如是威仪、如是自在。今此大圣，能于众生生死长夜黑暗之中放大光明，开示如来出兴于世；愿令于我亦得如是，为诸众生作智光明，破彼所有无知黑暗。愿我所在受生之处，常得不离此善知识。’</p>
<p>“善男子，时，转轮王与其宝女、千子、眷属、大臣、辅佐、四种兵众，及其城内无量人民，前后围绕；以王神力，俱升虚空，高一由旬，放大光明照四天下，普使一切咸得瞻仰，欲令众生俱往见佛，以偈赞曰：</p>
<p>“‘如来出世间，普救诸群生，汝等应速起，往诣导师所。</p>
<p>无量无数劫，乃有佛兴世，演说深妙法，饶益一切众。</p>
<p>佛观诸世间，颠倒常痴惑，轮回生死苦，而起大悲心。</p>
<p>无数亿千劫，修习菩提行，为欲度众生，斯由大悲力。</p>
<p>头目手足等，一切悉能舍，为求菩提故，如是无量劫。</p>
<p>无量亿千劫，导师难可遇；见闻若承事，一切无空过。</p>
<p>今当共汝等，往观调御尊，坐于如来座，降魔成正觉。</p>
<p>瞻仰如来身，放演无量光，种种微妙色，除灭一切暗。</p>
<p>一一毛孔中，放光不思议，普照诸群生，咸令大欢喜。</p>
<p>汝等咸应发，广大精进心，诣彼如来所，恭敬而供养。’</p>
<p>“尔时，转轮圣王说偈赞佛，开悟一切众生已，从轮王善根，出十千种大供养云，往诣道场，向如来所。所谓：一切宝盖云、一切华帐云、一切宝衣云、一切宝铃网云、一切香海云、一切宝座云、一切宝幢云、一切宫殿云、一切妙华云、一切诸庄严具云，于虚空中周遍严饰。到已，顶礼普智宝焰妙德幢王如来足，绕无量百千匝，即于佛前坐普照十方宝莲华座。</p>
<p>“时，转轮王女普智焰妙德眼，即解身上诸庄严具，持以散佛。时，庄严具于虚空中变成宝盖，宝网垂下，龙王执持，一切宫殿于中间列；十种宝盖周匝围绕，形如楼阁，内外清净，诸璎珞云及诸宝树、香海摩尼以为庄严。于此盖中，有菩提树，枝叶荣茂，普覆法界，念念示现无量庄严。毗卢遮那如来坐此树下，有不可说佛刹微尘数菩萨前后围绕，皆从普贤行愿出生，住诸菩萨无差别住，亦见有一切诸世间主，亦见如来自在神力，又见一切诸劫次第世界成坏，又亦见彼一切世界一切诸佛出兴次第，又亦见彼一切世界一一皆有普贤菩萨供养于佛、调伏众生，又亦见彼一切菩萨莫不皆在普贤身中，亦见自身在其身内，亦见其身在一切如来前、一切普贤前、一切菩萨前、一切众生前，又亦见彼一切世界一一各有佛刹微尘数世界种种际畔、种种任持、种种形状、种种体性、种种安布、种种庄严、种种清净、种种庄严云而覆其上、种种劫名、种种佛兴、种种三世、种种方处、种种住法界、种种入法界、种种住虚空、种种如来菩提场、种种如来神通力、种种如来师子座、种种如来大众海、种种如来众差别、种种如来巧方便、种种如来转法轮、种种如来妙音声、种种如来言说海、种种如来契经云；既见是已，其心清净，生大欢喜。普智宝焰妙德幢王如来，为说修多罗，名一切如来转法轮，十佛刹微尘数修多罗而为眷属。</p>
<p>“时，彼女人闻此经已，则得成就十千三昧门，其心柔软，无有粗强，如初受胎，如始诞生，如娑罗树初始生芽。彼三昧心亦复如是，所谓：现见一切佛三昧、普照一切刹三昧、入一切三世门三昧、说一切佛法轮三昧、知一切佛愿海三昧、开悟一切众生令出生死苦三昧、常愿破一切众生暗三昧、常愿灭一切众生苦三昧、常愿生一切众生乐三昧、教化一切众生不生疲厌三昧、一切菩萨无障碍幢三昧、普诣一切清净佛刹三昧。得如是等十千三昧已，复得妙定心、不动心、欢喜心、安慰心、广大心、顺善知识心、缘甚深一切智心、住广大方便海心、舍离一切执著心、不住一切世间境界心、入如来境界心、普照一切色海心、无恼害心，无高倨心、无疲倦心、无退转心、无懈怠心、思惟诸法自性心、安住一切法门海心、观察一切法门海心、了知一切众生海心、救护一切众生海心、普照一切世界海心、普生一切佛愿海心、悉破一切障山心、积集福德助道心、现见诸佛十力心、普照菩萨境界心、增长菩萨助道心、遍缘一切方海心。一心思惟普贤大愿，发一切如来十佛刹微尘数愿海：愿严净一切佛国，愿调伏一切众生，愿遍知一切法界，愿普入一切法界海，愿于一切佛刹尽未来际劫修菩萨行，愿尽未来际劫不舍一切菩萨行，愿得亲近一切如来，愿得承事一切善友，愿得供养一切诸佛，愿于念念中修菩萨行增一切智无有间断。发如是等十佛刹微尘数愿海，成就普贤所有大愿。</p>
<p>“时，彼如来复为其女开示演说发心已来所集善根、所修妙行、所得大果，令其开悟成就如来所有愿海，一心趣向一切智位。</p>
<p>“善男子，复于此前，过十大劫，有世界，名日轮光摩尼，佛号因陀罗幢妙相。此妙眼女，于彼如来遗法之中，普贤菩萨劝其修补莲华座上故坏佛像；既修补已而复彩画，既彩画已复宝庄严，发阿耨多罗三藐三菩提心。</p>
<p>“善男子，我念过去，由普贤菩萨善知识故，种此善根。从是已来，不堕恶趣，常于一切天王、人王种族中生，端正可喜，众相圆满，令人乐见，常见于佛，常得亲近普贤菩萨；乃至于今，示导开悟，成熟于我，令生欢喜。</p>
<p>“善男子，于意云何？尔时毗卢遮那藏妙宝莲华髻转轮圣王者，岂异人乎？今弥勒菩萨是。时王妃圆满面者，寂静音海夜神是，今所住处去此不远。时妙德眼童女者，即我身是。我于彼时，身为童女，普贤菩萨劝我修补莲华座像，以为无上菩提因缘，令我发于阿耨多罗三藐三菩提心。我于彼时，初始发心；次复引导，令我得见妙德幢佛，解身璎珞，散佛供养，见佛神力，闻佛说法，即得菩萨普现一切世间调伏众生解脱门。于念念中，见须弥山微尘数佛，亦见彼佛道场、众会、清净国土；我皆尊重，恭敬供养，听闻说法，依教修行。</p>
<p>“善男子，过彼毗卢遮那大威德世界圆满清净劫已，次有世界，名宝轮妙庄严，劫名大光，有五百佛于中出现，我皆承事恭敬供养。其最初佛，名大悲幢；初出家时，我为夜神，恭敬供养。次有佛出，名金刚那罗延幢；我为转轮王，恭敬供养；其佛为我说修多罗，名一切佛出现，十佛刹微尘数修多罗以为眷属。次有佛出，名金刚无碍德；我于彼时为转轮王，恭敬供养；其佛为我说修多罗，名普照一切众生根，须弥山微尘数修多罗而为眷属；我皆受持。次有佛出，名火焰山妙庄严；我于彼时为长者女；其佛为我说修多罗，名普照三世藏，阎浮提微尘数修多罗而为眷属；我皆听闻，如法受持。次有佛出，名一切法海高胜王；我为阿修罗王，恭敬供养；其佛为我说修多罗，名分别一切法界，五百修多罗而为眷属；我皆听闻，如法受持。次有佛出，名海岳法光明；我为龙王女，雨如意摩尼宝云而为供养；其佛为我说修多罗，名增长欢喜海，百万亿修多罗而为眷属；我皆听闻，如法受持。次有佛出，名宝焰山灯；我为海神，雨宝莲华云恭敬供养；其佛为我说修多罗，名法界方便海光明，佛刹微尘数修多罗而为眷属；我皆听闻，如法受持。次有佛出，名功德海光明轮；我于彼时为五通仙，现大神通，六万诸仙前后围绕，雨香华云而为供养；其佛为我说修多罗，名无著法灯，六万修多罗而为眷属；我皆听闻，如法受持。次有佛出，名毗卢遮那功德藏；我于彼时，为主地神，名出生平等义，与无量地神俱，雨一切宝树、一切摩尼藏、一切宝璎珞云而为供养；其佛为我说修多罗，名出生一切如来智藏，无量修多罗而为眷属；我皆听闻，受持不忘。善男子，如是次第，其最后佛，名充满虚空法界妙德灯；我为妓女，名曰美颜，见佛入城，歌舞供养；承佛神力，踊在空中，以千偈颂赞叹于佛；佛为于我，放眉间光，名庄严法界大光明，遍触我身；我蒙光已，即得解脱门，名法界方便不退藏。</p>
<p>“善男子，此世界中，有如是等佛刹微尘数劫，一切如来于中出现；我皆承事，恭敬供养；彼诸如来所说正法，我皆忆念，乃至不忘一文一句。于彼一一诸如来所，称扬赞叹一切佛法，为无量众生广作利益；于彼一一诸如来所，得一切智光明，现三世法界海，入一切普贤行。</p>
<p>“善男子，我依一切智光明故，于念念中见无量佛；既见佛已，先所未得、先所未见普贤诸行，悉得成满。何以故？以得一切智光明故。”</p>
<p>尔时，普救众生夜神，欲重明此解脱义，承佛神力，为善财童子而说颂言：</p>
<p>“善财听我说，甚深难见法，普照于三世，一切差别门。</p>
<p>如我初发心，专求佛功德，所入诸解脱，汝今应谛听。</p>
<p>我念过去世，过刹微尘劫，次前有一劫，名圆满清净。</p>
<p>是时有世界，名为遍照灯，须弥尘数佛，于中出兴世：</p>
<p>初佛名智焰，次佛名法幢，第三法须弥，第四德师子，</p>
<p>第五寂静王，第六灭诸见，第七高名称，第八大功德，</p>
<p>第九名胜日，第十名月面。于此十佛所，最初悟法门。</p>
<p>从此后次第，复有十佛出：初名虚空处，第二名普光，</p>
<p>三名住诸方，四名正念海，五名高胜光，六名须弥云，</p>
<p>七名法焰佛，八名山胜佛，九名大悲华，十名法界华。</p>
<p>此十出现时，第二悟法门。</p>
<p>从此后次第，复有十佛出：第一光幢佛，第二智慧佛，</p>
<p>第三心义佛，第四德主佛，第五天慧佛，第六慧王佛，</p>
<p>第七胜智佛，第八光王佛，第九勇猛佛，第十莲华佛。</p>
<p>于此十佛所，第三悟法门。</p>
<p>从此后次第，复有十佛出：第一宝焰山，第二功德海，</p>
<p>第三法光明，第四莲华藏，第五众生眼，第六香光宝，</p>
<p>七须弥功德，八乾闼婆王，第九摩尼藏，第十寂静色。</p>
<p>从此后次第，复有十佛出：初佛广大智，次佛宝光明，</p>
<p>第三虚空云，第四殊胜相，第五圆满戒，第六那罗延，</p>
<p>第七须弥德，第八功德轮，第九无胜幢，第十大树山。</p>
<p>从此后次第，复有十佛出：第一娑罗藏，第二世主身，</p>
<p>第三高显光，第四金刚照，第五地威力，第六甚深法，</p>
<p>第七法慧音，第八须弥幢，第九胜光明，第十妙宝光。</p>
<p>从此后次第，复有十佛出：第一梵光明，第二虚空音，</p>
<p>第三法界身，第四光明轮，第五智慧幢，第六虚空灯，</p>
<p>第七微妙德，第八遍照光，第九胜福光，第十大悲云。</p>
<p>从此后次第，复有十佛出：第一力光慧，第二普现前，</p>
<p>第三高显光，第四光明身，第五法起佛，第六宝相佛，</p>
<p>第七速疾风，第八勇猛幢，第九妙宝盖，第十照三世。</p>
<p>从此后次第，复有十佛出：第一愿海光，第二金刚身，</p>
<p>第三须弥德，第四念幢王，第五功德慧，第六智慧灯，</p>
<p>第七光明幢，第八广大智，第九法界智，第十法海智。</p>
<p>从此后次第，复有十佛出：初名布施法，次名功德轮，</p>
<p>三名胜妙云，四名忍智灯，五名寂静音，六名寂静幢，</p>
<p>七名世间灯，八名深大愿，九名无胜幢，十名智焰海。</p>
<p>从此后次第，复有十佛出：初佛法自在，二佛无碍慧，</p>
<p>三名意海慧，四名众妙音，五名自在施，六名普现前，</p>
<p>七名随乐身，八名住胜德，第九本性佛，第十贤德佛。</p>
<p>须弥尘数劫，此中所有佛，普作世间灯，我悉曾供养。</p>
<p>佛刹微尘劫，所有佛出现，我皆曾供养，入此解脱门。</p>
<p>我于无量劫，修行得此道；汝若能修行，不久亦当得。</p>
<p>“善男子，我唯知此菩萨普现一切世间调伏众生解脱。如诸菩萨摩诃萨，集无边行，生种种解，现种种身，具种种根，满种种愿，入种种三昧，起种种神变，能种种观察法，入种种智慧门，得种种法光明；而我云何能知能说彼功德行？</p>
<p>“善男子，去此不远，有主夜神，名寂静音海，坐摩尼光幢庄严莲华座，百万阿僧祇主夜神前后围绕。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<h2 id="大方广佛华严经卷第五十"><a href="#大方广佛华严经卷第五十" class="headerlink" title="大方广佛华严经卷第五十"></a>大方广佛华严经卷第五十</h2><h3 id="如来出现品第三十七之一"><a href="#如来出现品第三十七之一" class="headerlink" title="如来出现品第三十七之一"></a>如来出现品第三十七之一</h3><p>尔时，世尊从眉间白毫相中放大光明，名如来出现，无量百千亿那由他阿僧祇光明以为眷属。其光普照十方尽虚空法界一切世界，右绕十匝，显现如来无量自在，觉悟无数诸菩萨众，震动一切十方世界，除灭一切诸恶道苦，映蔽一切诸魔宫殿，显示一切诸佛如来坐菩提座成等正觉及以一切道场众会；作是事已，而来右绕菩萨众会，入如来性起妙德菩萨顶。</p>
<p>时，此道场一切大众身心踊跃，生大欢喜，作如是念：“甚奇希有！今者如来放大光明，必当演说甚深大法。”</p>
<p>尔时，如来性起妙德菩萨于莲华座上，偏袒右肩，右跽合掌，一心向佛而说颂言：</p>
<p>“正觉功德大智出，普达境界到彼岸，等于三世诸如来，是故我今恭敬礼。</p>
<p>已升无相境界岸，而现妙相庄严身，放于离垢千光明，破魔军众咸令尽。</p>
<p>十方所有诸世界，悉能震动无有余，未曾恐怖一众生，善逝威神力如是。</p>
<p>虚空法界性平等，已能如是而安住，一切含生无数量，咸令灭恶除众垢。</p>
<p>苦行勤劳无数劫，成就最上菩提道，于诸境界智无碍，与一切佛同其性。</p>
<p>导师放此大光明，震动十方诸世界，已现无量神通力，而复还来入我身。</p>
<p>决定法中能善学，无量菩萨皆来集，令我发起问法心，是故我今请法王。</p>
<p>今此众会皆清净，善能度脱诸世间，智慧无边无染著，如是贤胜咸来集。</p>
<p>利益世间尊导师，智慧精进皆无量，今以光明照大众，令我问于无上法。</p>
<p>谁于大仙深境界，而能真实具开演？谁是如来法长子？世间尊导愿显示！”</p>
<p>尔时，如来即于口中放大光明，名无碍无畏，百千亿阿僧祇光明以为眷属。普照十方尽虚空等法界一切世界，右绕十匝，显现如来种种自在，开悟无量诸菩萨众，震动一切十方世界，除灭一切诸恶道苦，映蔽一切诸魔宫殿，显示一切诸佛如来坐菩提座成等正觉及以一切道场众会；作是事已，而来右绕菩萨众会，入普贤菩萨摩诃萨口。其光入已，普贤菩萨身及师子座，过于本时及诸菩萨身座百倍，唯除如来师子之座。</p>
<p>尔时，如来性起妙德菩萨问普贤菩萨摩诃萨言：“佛子，佛所示现广大神变，令诸菩萨皆生欢喜，不可思议，世莫能知，是何瑞相？”</p>
<p>普贤菩萨摩诃萨言：“佛子，我于往昔见诸如来、应、正等觉示现如是广大神变，即说如来出现法门。如我惟忖，今现此相，当说其法。”说是语时，一切大地悉皆震动，出生无量问法光明。</p>
<p>时，性起妙德菩萨问普贤菩萨言：“佛子，菩萨摩诃萨应云何知诸佛如来、应、正等觉出现之法？愿为我说！佛子，此诸无量百千亿那由他菩萨众会，皆久修净业，念慧成就，到于究竟大庄严岸，具一切佛威仪之行，正念诸佛未曾忘失，大悲观察一切众生，决定了知诸大菩萨神通境界，已得诸佛神力所加，能受一切如来妙法；具如是等无量功德，皆已来集。佛子，汝已曾于无量百千亿那由他佛所承事供养，成就菩萨最上妙行，于三昧门皆得自在，入一切佛秘密之处，知诸佛法，断众疑惑，为诸如来神力所加，知众生根，随其所乐为说真实解脱之法，随顺佛智演说佛法到于彼岸，有如是等无量功德。善哉！佛子，愿说如来、应、正等觉出现之法，身相、言音、心意境界，所行之行，成道转法轮，乃至示现入般涅槃，见闻亲近所生善根；如是等事，愿皆为说！”</p>
<p>时，如来性起妙德菩萨欲重明此义，向普贤菩萨而说颂曰：</p>
<p>“善哉无碍大智慧，善觉无边平等境，愿说无量佛所行，佛子闻已皆欣庆！</p>
<p>菩萨云何随顺入，诸佛如来出兴世？云何身语心境界？及所行处愿皆说！</p>
<p>云何诸佛成正觉？云何如来转法轮？云何善逝般涅槃？大众闻已心欢喜。</p>
<p>若有见佛大法王，亲近增长诸善根，愿说彼诸功德藏，众生见已何所获？</p>
<p>若有得闻如来名，若现在世若涅槃，于彼福藏生深信，有何等利愿宣说！</p>
<p>此诸菩萨皆合掌，瞻仰如来仁及我，大功德海之境界，净众生者愿为说！</p>
<p>愿以因缘及譬喻，演说妙法相应义，众生闻已发大心，疑尽智净如虚空。</p>
<p>如遍一切国土中，诸佛所现庄严身，愿以妙音及因喻，示佛菩提亦如彼。</p>
<p>十方千万诸佛土，亿那由他无量劫，如今所集菩萨众，于彼一切悉难见。</p>
<p>此诸菩萨咸恭敬，于微妙义生渴仰，愿以净心具开演，如来出现广大法！”</p>
<p>尔时，普贤菩萨摩诃萨告如来性起妙德等诸菩萨大众言：“佛子，此处不可思议，所谓如来、应、正等觉以无量法而得出现。何以故？非以一缘，非以一事，如来出现而得成就；以十无量百千阿僧祇事而得成就。何等为十？所谓：过去无量摄受一切众生菩提心所成故，过去无量清净殊胜志乐所成故，过去无量救护一切众生大慈大悲所成故，过去无量相续行愿所成故，过去无量修诸福智心无厌足所成故，过去无量供养诸佛教化众生所成故，过去无量智慧方便清净道所成故，过去无量清净功德藏所成故，过去无量庄严道智所成故，过去无量通达法义所成故。佛子，如是无量阿僧祇法门圆满，成于如来。佛子，譬如三千大千世界，非以一缘，非以一事，而得成就，以无量缘、无量事，方乃得成。所谓：兴布大云，降霔大雨，四种风轮相续为依。其四者何？一名能持，能持大水故；二名能消，能消大水故；三名建立，建立一切诸处所故；四名庄严，庄严分布咸善巧故。如是皆由众生共业及诸菩萨善根所起，令于其中一切众生各随所宜而得受用。佛子，如是等无量因缘乃成三千大千世界，法性如是，无有生者，无有作者，无有知者，无有成者，然彼世界而得成就。如来出现亦复如是，非以一缘，非以一事，而得成就；以无量因缘，无量事相，乃得成就。所谓：曾于过去佛所听闻受持大法云雨，因此能起如来四种大智风轮。何等为四？一者、念持不忘陀罗尼大智风轮，能持一切如来大法云雨故；二者、出生止观大智风轮，能消竭一切烦恼故；三者、善巧回向大智风轮，能成就一切善根故；四者、出生离垢差别庄严大智风轮，令过去所化一切众生善根清净，成就如来无漏善根力故。如来如是成等正觉，法性如是，无生无作而得成就。佛子，是为如来、应、正等觉出现第一相，菩萨摩诃萨应如是知。</p>
<p>“复次，佛子，譬如三千大千世界将欲成时，大云降雨，名曰洪霔，一切方处所不能受、所不能持，唯除大千界将欲成时。佛子，如来、应、正等觉亦复如是，兴大法云，雨大法雨，名成就如来出现，一切二乘心志狭劣所不能受、所不能持，唯除诸大菩萨心相续力。佛子，是为如来、应、正等觉出现第二相，菩萨摩诃萨应如是知。</p>
<p>“复次，佛子，譬如众生以业力故，大云降雨，来无所从，去无所至。如来、应、正等觉亦复如是，以诸菩萨善根力故，兴大法云，雨大法雨，亦无所从来，无所至去。佛子，是为如来、应、正等觉出现第三相，菩萨摩诃萨应如是知。</p>
<p>“复次，佛子，譬如大云降霔大雨，大千世界一切众生，无能知数，若欲算计，徒令发狂；唯大千世界主──摩醯首罗，以过去所修善根力故，乃至一滴无不明了。佛子，如来、应、正等觉亦复如是，兴大法云，雨大法雨，一切众生、声闻、独觉所不能知，若欲思量，心必狂乱；唯除一切世间主──菩萨摩诃萨，以过去所修觉慧力故，乃至一文一句，入众生心，无不明了。佛子，是为如来、应、正等觉出现第四相，菩萨摩诃萨应如是知。</p>
<p>“复次，佛子，譬如大云降雨之时，有大云雨，名为能灭，能灭火灾；有大云雨，名为能起，能起大水；有大云雨，名为能止，能止大水；有大云雨，名为能成，能成一切摩尼诸宝；有大云雨，名为分别，分别三千大千世界。佛子，如来出现亦复如是，兴大法云，雨大法雨，有大法雨，名为能灭，能灭一切众生烦恼；有大法雨，名为能起，能起一切众生善根；有大法雨，名为能止，能止一切众生见惑；有大法雨，名为能成，能成一切智慧法宝；有大法雨，名为分别，分别一切众生心乐。佛子，是为如来、应、正等觉出现第五相，菩萨摩诃萨应如是知。</p>
<p>“复次，佛子，譬如大云雨一味水，随其所雨，无量差别。如来出现亦复如是，雨于大悲一味法水，随宜说法，无量差别。佛子，是为如来、应、正等觉出现第六相，菩萨摩诃萨应如是知。</p>
<p>“复次，佛子，譬如三千大千世界初始成时，先成色界诸天宫殿，次成欲界诸天宫殿，次成于人及余众生诸所住处。佛子，如来出现亦复如是，先起菩萨诸行智慧，次起缘觉诸行智慧，次起声闻善根诸行智慧，次起其余众生有为善根诸行智慧。佛子，譬如大云雨一味水，随诸众生善根异故，所起宫殿种种不同。如来大悲一味法雨，随众生器而有差别。佛子，是为如来、应、正等觉出现第七相，菩萨摩诃萨应如是知。</p>
<p>“复次，佛子，譬如世界初欲成时，有大水生，遍满三千大千世界；生大莲华，名如来出现功德宝庄严，遍覆水上，光照十方一切世界。时，摩醯首罗、净居天等见是华已，即决定知于此劫中有尔所佛出兴于世。佛子，尔时，其中有风轮起，名善净光明，能成色界诸天宫殿。有风轮起，名净光庄严，能成欲界诸天宫殿。有风轮起，名坚密无能坏，能成大小诸轮围山及金刚山。有风轮起，名胜高，能成须弥山王。有风轮起，名不动，能成十大山王。何等为十？所谓：佉陀罗山、仙人山、伏魔山、大伏魔山、持双山、尼民陀罗山、目真邻陀山、摩诃目真邻陀山、香山、雪山。有风轮起，名为安住，能成大地。有风轮起，名为庄严，能成地天宫殿、龙宫殿、乾闼婆宫殿。有风轮起，名无尽藏，能成三千大千世界一切大海。有风轮起，名普光明藏，能成三千大千世界诸摩尼宝。有风轮起，名坚固根，能成一切诸如意树。佛子，大云所雨一味之水，无有分别；以众生善根不同故，风轮不同；风轮差别故，世界差别。佛子，如来出现亦复如是，具足一切善根功德，放于无上大智光明，名不断如来种不思议智，普照十方一切世界，与诸菩萨一切如来灌顶之记：当成正觉出兴于世。佛子，如来出现复有无上大智光明，名清净离垢，能成如来无漏无尽智。复有无上大智光明，名普照，能成如来普入法界不思议智。复有无上大智光明，名持佛种性，能成如来不倾动力。复有无上大智光明，名迥出无能坏，能成如来无畏无坏智。复有无上大智光明，名一切神通，能成如来诸不共法、一切智智。复有无上大智光明，名出生变化，能成如来令见闻亲近所生善根不失坏智。复有无上大智光明，名普随顺，能成如来无尽福德智慧之身，为一切众生而作饶益。复有无上大智光明，名不可究竟，能成如来甚深妙智，随所开悟，令三宝种永不断绝。复有无上大智光明，名种种庄严，能成如来相好严身，令一切众生皆生欢喜。复有无上大智光明，名不可坏，能成如来法界、虚空界等殊胜寿命无有穷尽。佛子，如来大悲一味之水无有分别，以诸众生欲乐不同、根性各别，而起种种大智风轮，令诸菩萨成就如来出现之法。佛子，一切如来同一体性，大智轮中出生种种智慧光明。佛子，汝等应知，如来于一解脱味出生无量不可思议种种功德，众生念言：‘此是如来神力所造。’佛子，此非如来神力所造。佛子，乃至一菩萨，不于佛所曾种善根，能得如来少分智慧，无有是处。但以诸佛威德力故，令诸众生具佛功德，而佛如来无有分别，无成无坏，无有作者，亦无作法。佛子，是为如来、应、正等觉出现第八相，菩萨摩诃萨应如是知。</p>
<p>“复次，佛子，如依虚空起四风轮，能持水轮。何等为四？一名安住，二名常住，三名究竟，四名坚固。此四风轮能持水轮，水轮能持大地令不散坏。是故说：地轮依水轮，水轮依风轮，风轮依虚空，虚空无所依。虽无所依，能令三千大千世界而得安住。佛子，如来出现亦复如是，依无碍慧光明起佛四种大智风轮，能持一切众生善根。何等为四？所谓：普摄众生皆令欢喜大智风轮，建立正法令诸众生皆生爱乐大智风轮，守护一切众生善根大智风轮，具一切方便通达无漏界大智风轮。是为四。佛子，诸佛世尊，大慈救护一切众生，大悲度脱一切众生，大慈大悲普遍饶益。然大慈大悲依大方便善巧，大方便善巧依如来出现，如来出现依无碍慧光明，无碍慧光明无有所依。佛子，是为如来、应、正等觉出现第九相，菩萨摩诃萨应如是知。</p>
<p>“复次，佛子，譬如三千大千世界既成就已，饶益无量种种众生。所谓：水族众生得水饶益，陆地众生得地饶益，宫殿众生得宫殿饶益，虚空众生得虚空饶益。如来出现亦复如是，种种饶益无量众生。所谓：见佛生欢喜者，得欢喜益；住净戒者，得净戒益；住诸禅定及无量者，得圣出世大神通益；住法门光明者，得因果不坏益；住无所有光明者，得一切法不坏益。是故说言：‘如来出现，饶益一切无量众生。’佛子，是为如来、应、正等觉出现第十相，菩萨摩诃萨应如是知。</p>
<p>“佛子，菩萨摩诃萨知如来出现，则知无量；知成就无量行故，则知广大；知周遍十方故，则知无来去；知离生住灭故，则知无行、无所行；知离心、意、识故，则知无身；知如虚空故，则知平等；知一切众生皆无我故，则知无尽；知遍一切刹无有尽故，则知无退；知尽后际无断绝故，则知无坏；知如来智无有对故，则知无二；知平等观察为、无为故，则知一切众生皆得饶益，本愿回向自在满足故。”</p>
<p>尔时，普贤菩萨摩诃萨欲重明此义而说颂言：</p>
<p>“十力大雄最无上，譬如虚空无等等，境界广大不可量，功德第一超世间。</p>
<p>十力功德无边量，心意思量所不及，人中师子一法门，众生亿劫莫能知。</p>
<p>十方国土碎为尘，或有算计知其数；如来一毛功德量，千万亿劫无能说。</p>
<p>如人持尺量虚空，复有随行计其数，虚空边际不可得，如来境界亦如是。</p>
<p>或有能于刹那顷，悉知三世众生心，设经众生数等劫，不能知佛一念性。</p>
<p>譬如法界遍一切，不可见取为一切；十力境界亦复然，遍于一切非一切。</p>
<p>真如离妄恒寂静，无生无灭普周遍；诸佛境界亦复然，体性平等不增减。</p>
<p>譬如实际而非际，普在三世亦非普；导师境界亦如是，遍于三世皆无碍。</p>
<p>法性无作无变易，犹如虚空本清净；诸佛性净亦如是，本性非性离有无。</p>
<p>法性不在于言论，无说离说恒寂灭；十力境界性亦然，一切文辞莫能辩。</p>
<p>了知诸法性寂灭，如鸟飞空无有迹，以本愿力现色身，令见如来大神变。</p>
<p>若有欲知佛境界，当净其意如虚空，远离妄想及诸取，令心所向皆无碍。</p>
<p>是故佛子应善听，我以少譬明佛境，十力功德不可量，为悟众生今略说。</p>
<p>导师所现于身业，语业心业诸境界，转妙法轮般涅槃，一切善根我今说。</p>
<p>譬如世界初安立，非一因缘而可成，无量方便诸因缘，成此三千大千界。</p>
<p>如来出现亦如是，无量功德乃得成，刹尘心念尚可知，十力生因莫能测。</p>
<p>譬如劫初云澍雨，而起四种大风轮，众生善根菩萨力，成此三千各安住。</p>
<p>十力法云亦如是，起智风轮清净意，昔所回向诸众生，普导令成无上果。</p>
<p>如有大雨名洪澍，无有处所能容受，唯除世界将成时，清净虚空大风力。</p>
<p>如来出现亦如是，普雨法雨充法界，一切劣意无能持，唯除清净广大心。</p>
<p>譬如空中澍大雨，无所从来无所去，作者受者悉亦无，自然如是普充洽。</p>
<p>十力法雨亦如是，无去无来无造作，本行为因菩萨力，一切大心咸听受。</p>
<p>譬如空云澍大雨，一切无能数其滴，唯除三千自在王，具功德力悉明了。</p>
<p>善逝法雨亦如是，一切众生莫能测，唯除于世自在人，明见如观掌中宝。</p>
<p>譬如空云澍大雨，能灭能起亦能断，一切珍宝悉能成，三千所有皆分别。</p>
<p>十力法雨亦如是，灭惑起善断诸见，一切智宝皆使成，众生心乐悉分别。</p>
<p>譬如空中雨一味，随其所雨各不同，岂彼雨性有分别，然随物异法如是。</p>
<p>如来法雨非一异，平等寂静离分别，然随所化种种殊，自然如是无边相。</p>
<p>譬如世界初成时，先成色界天宫殿，次及欲天次人处，乾闼婆宫最后成。</p>
<p>如来出现亦如是，先起无边菩萨行，次化乐寂诸缘觉，次声闻众后众生。</p>
<p>诸天初见莲华瑞，知佛当出生欢喜；水缘风力起世间，宫殿山川悉成立。</p>
<p>如来宿善大光明，巧别菩萨与其记；所有智轮体皆净，各能开示诸佛法。</p>
<p>譬如树林依地有，地依于水得不坏，水轮依风风依空，而其虚空无所依。</p>
<p>一切佛法依慈悲，慈悲复依方便立，方便依智智依慧，无碍慧身无所依。</p>
<p>譬如世界既成立，一切众生获其利，地水所住及空居，二足四足皆蒙益。</p>
<p>法王出现亦如是，一切众生获其利，若有见闻及亲近，悉使灭除诸惑恼。</p>
<p>如来出现法无边，世间迷惑莫能知，为欲开悟诸含识，无譬喻中说其譬。</p>
<p>“佛子，诸菩萨摩诃萨应云何见如来、应、正等觉身？</p>
<p>“佛子，诸菩萨摩诃萨应于无量处见如来身。何以故？诸菩萨摩诃萨不应于一法、一事、一身、一国土、一众生见于如来，应遍一切处见于如来。佛子，譬如虚空遍至一切色、非色处，非至、非不至。何以故？虚空无身故。如来身亦如是，遍一切处，遍一切众生，遍一切法，遍一切国土，非至、非不至。何以故？如来身无身故，为众生故示现其身。佛子，是为如来身第一相，诸菩萨摩诃萨应如是见。</p>
<p>“复次，佛子，譬如虚空宽广非色，而能显现一切诸色，而彼虚空无有分别亦无戏论。如来身亦复如是，以智光明普照明故，令一切众生世、出世间诸善根业皆得成就，而如来身无有分别亦无戏论。何以故？从本已来，一切执著、一切戏论皆永断故。佛子，是为如来身第二相，诸菩萨摩诃萨应如是见。</p>
<p>“复次，佛子，譬如日出于阎浮提，无量众生皆得饶益。所谓：破暗作明，变湿令燥，生长草木，成熟谷稼，廓彻虚空，开敷莲华，行者见道，居者办业。何以故？日轮普放无量光故。佛子，如来智日亦复如是，以无量事普益众生。所谓：灭恶生善，破愚为智，大慈救护，大悲度脱；令其增长根、力、觉分；令生深信，舍离浊心；令得见闻，不坏因果；令得天眼，见殁生处；令心无碍，不坏善根；令智修明，开敷觉华；令其发心，成就本行。何以故？如来广大智慧日身，放无量光普照耀故。佛子，是为如来身第三相，诸菩萨摩诃萨应如是见。</p>
<p>“复次，佛子，譬如日出于阎浮提，先照一切须弥山等诸大山王，次照黑山，次照高原，然后普照一切大地。日不作念：‘我先照此，后照于彼。’但以山地有高下故，照有先后。如来、应、正等觉亦复如是，成就无边法界智轮，常放无碍智慧光明，先照菩萨摩诃萨等诸大山王，次照缘觉，次照声闻，次照决定善根众生，随其心器示广大智，然后普照一切众生，乃至邪定亦皆普及，为作未来利益因缘令成熟故。而彼如来大智日光不作是念：‘我当先照菩萨大行，乃至后照邪定众生。’但放光明平等普照，无碍无障，无所分别。佛子，譬如日月随时出现，大山、幽谷普照无私。如来智慧复亦如是，普照一切无有分别，随诸众生根欲不同，智慧光明种种有异。佛子，是为如来身第四相，诸菩萨摩诃萨应如是见。</p>
<p>“复次，佛子，譬如日出，生盲众生无眼根故，未曾得见。虽未曾见，然为日光之所饶益。何以故？因此得知昼夜时节，受用种种衣服、饮食，令身调适离众患故。如来智日亦复如是，无信、无解、毁戒、毁见、邪命自活生盲之类无信眼故，不见诸佛智慧日轮。虽不见佛智慧日轮，亦为智日之所饶益。何以故？以佛威力，令彼众生所有身苦及诸烦恼、未来苦因皆消灭故。佛子，如来有光明，名积集一切功德；有光明，名普照一切；有光明，名清净自在照；有光明，名出大妙音；有光明，名普解一切语言法令他欢喜；有光明，名示现永断一切疑自在境界；有光明，名无住智自在普照；有光明，名永断一切戏论自在智；有光明，名随所应出妙音声；有光明，名出清净自在音庄严国土成熟众生。佛子，如来一一毛孔放如是等千种光明，五百光明普照下方，五百光明普照上方。种种刹中种种佛所诸菩萨众，其菩萨等见此光明，一时皆得如来境界，十头、十眼、十耳、十鼻、十舌、十身、十手、十足、十地、十智，皆悉清净。彼诸菩萨先所成就诸处诸地，见彼光明转更清净，一切善根皆悉成熟，趣一切智；住二乘者，灭一切垢；其余一分生盲众生，身既快乐，心亦清净，柔软调伏，堪修念智；地狱、饿鬼、畜生诸趣所有众生，皆得快乐，解脱众苦，命终皆生天上、人间。佛子，彼诸众生不觉不知，以何因缘、以何神力而来生此？彼生盲者作如是念：‘我是梵天！我是梵化！’是时，如来住普自在三昧，出六十种妙音而告之言：‘汝等非是梵天，亦非梵化，亦非帝释护世所作，皆是如来威神之力。’彼诸众生闻是语已，以佛神力皆知宿命，生大欢喜；心欢喜故，自然而出优昙华云、香云、音乐云、衣云、盖云、幢云、幡云、末香云、宝云、师子幢半月楼阁云、歌咏赞叹云、种种庄严云，皆以尊重心供养如来。何以故？此诸众生得净眼故，如来与彼授阿耨多罗三藐三菩提记。佛子，如来智日如是利益生盲众生，令得善根，具足成熟。佛子，是为如来身第五相，诸菩萨摩诃萨应如是见。</p>
<p>“复次，佛子，譬如月轮有四奇特未曾有法。何等为四？一者、映蔽一切星宿光明；二者、随逐于时示现亏盈；三者、于阎浮提澄净水中影无不现；四者、一切见者皆对目前，而此月轮无有分别、无有戏论。佛子，如来身月亦复如是，有四奇特未曾有法。何等为四？所谓：映蔽一切声闻、独觉、学、无学众；随其所宜，示现寿命修短不同，而如来身无有增减；一切世界净心众生菩提器中，影无不现；一切众生有瞻对者皆谓如来唯现我前，随其心乐而为说法，随其地位令得解脱，随所应化令见佛身，而如来身无有分别、无有戏论，所作利益皆得究竟。佛子，是为如来身第六相，诸菩萨摩诃萨应如是见。</p>
<p>“复次，佛子，譬如三千大千世界大梵天王，以少方便于大千世界普现其身，一切众生皆见梵王现在己前，而此梵王亦不分身、无种种身。佛子，诸佛如来亦复如是，无有分别，无有戏论，亦不分身，无种种身，而随一切众生心乐示现其身，亦不作念现若干身。佛子，是为如来身第七相，诸菩萨摩诃萨应如是见。</p>
<p>“复次，佛子，譬如医王善知众药及诸咒论，阎浮提中诸所有药用无不尽，复以宿世诸善根力、大明咒力，为方便故，众生见者病无不愈。彼大医王知命将终，作是念言：‘我命终后，一切众生无所依怙，我今宜应为现方便。’是时，医王合药涂身，明咒力持，令其终后身不分散、不萎不枯，威仪视听与本无别，凡所疗治悉得除差。佛子，如来、应、正等觉无上医王亦复如是，于无量百千亿那由他劫，炼治法药已得成就，修学一切方便善巧大明咒力皆到彼岸，善能除灭一切众生诸烦恼病及住寿命；经无量劫，其身清净无有思虑、无有动用，一切佛事未尝休息，众生见者诸烦恼病悉得消灭。佛子，是为如来身第八相，诸菩萨摩诃萨应如是见。</p>
<p>“复次，佛子，譬如大海有大摩尼宝，名集一切光明毗卢遮那藏；若有众生触其光者，悉同其色；若有见者，眼得清净。随彼光明所照之处，雨摩尼宝，名为安乐，令诸众生离苦调适。佛子，诸如来身亦复如是，为大宝聚一切功德大智慧藏；若有众生触佛身宝智慧光者，同佛身色；若有见者，法眼清净。随彼光明所照之处，令诸众生离贫穷苦，乃至具足佛菩提乐。佛子，如来法身无所分别亦无戏论，而能普为一切众生作大佛事。佛子，是为如来身第九相，诸菩萨摩诃萨应如是见。</p>
<p>“复次，佛子，譬如大海有大如意摩尼宝王，名一切世间庄严藏，具足成就百万功德，随所住处，令诸众生灾患消除、所愿满足；然此如意摩尼宝王非少福众生所能得见。如来身如意宝王亦复如是，名为能令一切众生皆悉欢喜，若有见身、闻名、赞德，悉令永离生死苦患；假使一切世界一切众生，一时专心欲见如来，悉令得见，所愿皆满。佛子，佛身非是少福众生所能得见，唯除如来自在神力所应调伏；若有众生因见佛身便种善根乃至成熟，为成熟故，乃令得见如来身耳。佛子，是为如来身第十相，诸菩萨摩诃萨应如是见。以其心无量遍十方故，所行无碍如虚空故，普入法界故，住真实际故，无生无灭故，等住三世故，永离一切分别故，住尽后际誓愿故，严净一切世界故，庄严一一佛身故。”</p>
<p>尔时，普贤菩萨摩诃萨欲重明此义而说颂言：</p>
<p>“譬如虚空遍十方，若色非色有非有，三世众生身国土，如是普在无边际。</p>
<p>诸佛真身亦如是，一切法界无不遍，不可得见不可取，为化众生而现形。</p>
<p>譬如虚空不可取，普使众生造众业，不念我今何所作？云何我作为谁作？</p>
<p>诸佛身业亦如是，普使群生修善法，如来未曾有分别：我今于彼种种作。</p>
<p>譬如日出阎浮提，光明破暗悉无余，山树池莲地众物，种种品类皆蒙益。</p>
<p>诸佛日出亦如是，生长人天众善行，永除痴暗得智明，恒受尊荣一切乐。</p>
<p>譬如日光出现时，先照山王次余山，后照高原及大地，而日未始有分别。</p>
<p>善逝光明亦如是，先照菩萨次缘觉，后照声闻及众生，而佛本来无动念。</p>
<p>譬如生盲不见日，日光亦为作饶益，令知时节受饮食，永离众患身安隐。</p>
<p>无信众生不见佛，而佛亦为兴义利，闻名及以触光明，因此乃至得菩提。</p>
<p>譬如净月在虚空，能蔽众星示盈缺，一切水中皆现影，诸有观瞻悉对前。</p>
<p>如来净月亦复然，能蔽余乘示修短，普现天人净心水，一切皆谓对其前。</p>
<p>譬如梵王住自宫，普现三千诸梵处，一切人天咸得见，实不分身向于彼。</p>
<p>诸佛现身亦如是，一切十方无不遍，其身无数不可称，亦不分身不分别。</p>
<p>如有医王善方术，若有见者病皆愈，命虽已尽药涂身，令其作务悉如初。</p>
<p>最胜医王亦如是，具足方便一切智，以昔妙行现佛身，众生见者烦恼灭。</p>
<p>譬如海中有宝王，普出无量诸光明，众生触者同其色，若有见者眼清净。</p>
<p>最胜宝王亦如是，触其光者悉同色，若有得见五眼开，破诸尘暗住佛地。</p>
<p>譬如如意摩尼宝，随有所求皆满足，少福众生不能见，非是宝王有分别。</p>
<p>善逝宝王亦如是，悉满所求诸欲乐，无信众生不见佛，非是善逝心弃舍。</p>
<h2 id="大方广佛华严经卷第五十一"><a href="#大方广佛华严经卷第五十一" class="headerlink" title="大方广佛华严经卷第五十一"></a>大方广佛华严经卷第五十一</h2><h3 id="如来出现品第三十七之二"><a href="#如来出现品第三十七之二" class="headerlink" title="如来出现品第三十七之二"></a>如来出现品第三十七之二</h3><p>“佛子，菩萨摩诃萨应云何知如来、应、正等觉音声？</p>
<p>“佛子，菩萨摩诃萨应知如来音声遍至，普遍无量诸音声故；应知如来音声随其心乐皆令欢喜，说法明了故；应知如来音声随其信解皆令欢喜，心得清凉故；应知如来音声化不失时，所应闻者无不闻故；应知如来音声无生灭，如呼响故；应知如来音声无主，修习一切业所起故；应知如来音声甚深，难可度量故；应知如来音声无邪曲，法界所生故；应知如来音声无断绝，普入法界故；应知如来音声无变易，至于究竟故。佛子，菩萨摩诃萨应知如来音声，非量、非无量，非主、非无主，非示、非无示。何以故？佛子，譬如世界将欲坏时，无主无作，法尔而出四种音声。其四者何？一曰：‘汝等当知初禅安乐，离诸欲恶，超过欲界。’众生闻已，自然而得成就初禅，舍欲界身，生于梵天。二曰：‘汝等当知二禅安乐，无觉无观，超于梵天。’众生闻已，自然而得成就二禅，舍梵天身，生光音天。三曰：‘汝等当知三禅安乐，无有过失，超光音天。’众生闻已，自然而得成就三禅，舍光音身，生遍净天。四曰：‘汝等当知四禅寂静，超遍净天。’众生闻已，自然而得成就四禅，舍遍净身，生广果天。是为四。佛子，此诸音声无主无作，但从众生诸善业力之所出生。佛子，如来音声亦复如是，无主无作，无有分别，非入非出，但从如来功德法力，出于四种广大音声。其四者何？一曰：‘汝等当知一切诸行皆悉是苦，所谓：地狱苦、畜生苦、饿鬼苦、无福德苦、著我我所苦、作诸恶行苦。欲生人、天当种善根；生人、天中，离诸难处。’众生闻已，舍离颠倒，修诸善行，离诸难处，生人、天中。二曰：‘汝等当知一切诸行众苦炽然，如热铁丸。诸行无常，是磨灭法；涅槃寂静，无为安乐，远离炽然，消诸热恼。’众生闻已，勤修善法，于声闻乘得随顺音声忍。三曰：‘汝等当知声闻乘者，随他语解，智慧狭劣；更有上乘，名独觉乘，悟不由师，汝等应学。’乐胜道者闻此音已，舍声闻道，修独觉乘。四曰：‘汝等当知过二乘位更有胜道，名为大乘。菩萨所行，顺六波罗蜜，不断菩萨行，不舍菩提心，处无量生死而不疲厌，过于二乘，名为大乘、第一乘、胜乘、最胜乘、上乘、无上乘、利益一切众生乘。’若有众生信解广大，诸根猛利，宿种善根，为诸如来神力所加，有胜乐欲，希求佛果；闻此音已，发菩提心。佛子，如来音声不从身出、不从心出，而能利益无量众生。佛子，是为如来音声第一相，诸菩萨摩诃萨应如是知。</p>
<p>“复次，佛子，譬如呼响，因于山谷及音声起，无有形状，不可睹见，亦无分别，而能随逐一切语言。如来音声亦复如是，无有形状，不可睹见，非有方所，非无方所；但随众生欲解缘出，其性究竟，无言无示，不可宣说。佛子，是为如来音声第二相，诸菩萨摩诃萨应如是知。</p>
<p>“复次，佛子，譬如诸天有大法鼓，名为觉悟。若诸天子行放逸时，于虚空中出声告言：‘汝等当知一切欲乐皆悉无常，虚妄颠倒，须臾变坏，但诳愚夫令其恋著。汝莫放逸，若放逸者，堕诸恶趣，后悔无及。’放逸诸天闻此音已，生大忧怖，舍自宫中所有欲乐，诣天王所求法行道。佛子，彼天鼓音，无主无作，无起无灭，而能利益无量众生。当知如来亦复如是，为欲觉悟放逸众生，出于无量妙法音声，所谓：无著声、不放逸声、无常声、苦声、无我声、不净声、寂灭声、涅槃声、无有量自然智声、不可坏菩萨行声、至一切处如来无功用智地声，以此音声遍法界中而开悟之。无数众生闻是音已，皆生欢喜，勤修善法，各于自乘而求出离，所谓：或修声闻乘、或修独觉乘、或习菩萨无上大乘。而如来音，不住方所，无有言说。佛子，是为如来音声第三相，诸菩萨摩诃萨应如是知。</p>
<p>“复次，佛子，譬如自在天王有天婇女，名曰善口，于其口中出一音声，其声则与百千种乐而共相应，一一乐中复有百千差别音声。佛子，彼善口女从口一声，出于如是无量音声。当知如来亦复如是，于一音中出无量声，随诸众生心乐差别，皆悉遍至，悉令得解。佛子，是为如来音声第四相，诸菩萨摩诃萨应如是知。</p>
<p>“复次，佛子，譬如大梵天王住于梵宫出梵音声，一切梵众靡不皆闻，而彼音声不出众外。诸梵天众咸生是念：‘大梵天王独与我语。’如来妙音亦复如是，道场众会靡不皆闻，而其音声不出众外。何以故？根未熟者不应闻故。其闻音者皆作是念：‘如来世尊独为我说。’佛子，如来音声无出无住，而能成就一切事业。是为如来音声第五相，诸菩萨摩诃萨应如是知。</p>
<p>“复次，佛子，譬如众水皆同一味，随器异故水有差别，水无念虑亦无分别。如来言音亦复如是，唯是一味，谓解脱味，随诸众生心器异故无量差别，而无念虑亦无分别。佛子，是为如来音声第六相，诸菩萨摩诃萨应如是知。</p>
<p>“复次，佛子，譬如阿那婆达多龙王兴大密云，遍阎浮提普霔甘雨，百谷苗稼皆得生长，江河泉池一切盈满；此大雨水不从龙王身心中出，而能种种饶益众生。佛子，如来、应、正等觉亦复如是，兴大悲云遍十方界，普雨无上甘露法雨，令一切众生皆生欢喜，增长善法，满足诸乘。佛子，如来音声不从外来、不从内出，而能饶益一切众生。是为如来音声第七相，诸菩萨摩诃萨应如是知。</p>
<p>“复次，佛子，譬如摩那斯龙王将欲降雨，未便即降，先起大云弥覆虚空凝停七日，待诸众生作务究竟。何以故？彼大龙王有慈悲心，不欲恼乱诸众生故。过七日已，降微细雨普润大地。佛子，如来、应、正等觉亦复如是，将降法雨，未便即降，先兴法云成熟众生，为欲令其心无惊怖；待其熟已，然后普降甘露法雨，演说甚深微妙善法，渐次令其满足如来一切智智无上法味。佛子，是为如来音声第八相，诸菩萨摩诃萨应如是知。</p>
<p>“复次，佛子，譬如海中有大龙王，名大庄严，于大海中降雨之时，或降十种庄严雨，或百、或千、或百千种庄严雨。佛子，水无分别，但以龙王不思议力令其庄严，乃至百千无量差别。如来、应、正等觉亦复如是，为诸众生说法之时，或以十种差别音说，或百、或千、或以百千，或以八万四千音声说八万四千行，乃至或以无量百千亿那由他音声各别说法，令其闻者皆生欢喜；如来音声无所分别，但以诸佛于甚深法界圆满清净，能随众生根之所宜，出种种言音皆令欢喜。佛子，是为如来音声第九相，诸菩萨摩诃萨应如是知。</p>
<p>“复次，佛子，譬如娑竭罗龙王，欲现龙王大自在力，饶益众生咸令欢喜，从四天下乃至他化自在天处，兴大云网周匝弥覆。其云色相无量差别，或阎浮檀金光明色，或毗琉璃光明色，或白银光明色，或玻璃光明色，或牟萨罗光明色，或玛瑙光明色，或胜藏光明色，或赤真珠光明色，或无量香光明色，或无垢衣光明色，或清净水光明色，或种种庄严具光明色，如是云网周匝弥布。既弥布已，出种种色电光。所谓：阎浮檀金色云出琉璃色电光，琉璃色云出金色电光，银色云出玻璃色电光，玻璃色云出银色电光，牟萨罗色云出玛瑙色电光，玛瑙色云出牟萨罗色电光，胜藏宝色云出赤真珠色电光，赤真珠色云出胜藏宝色电光，无量香色云出无垢衣色电光，无垢衣色云出无量香色电光，清净水色云出种种庄严具色电光，种种庄严具色云出清净水色电光；乃至种种色云出一色电光，一色云出种种色电光。复于彼云中出种种雷声，随众生心皆令欢喜，所谓：或如天女歌咏音，或如诸天妓乐音，或如龙女歌咏音，或如乾闼婆女歌咏音，或如紧那罗女歌咏音，或如大地震动声，或如海水波潮声，或如兽王哮吼声，或如好鸟鸣啭声，及余无量种种音声。既震雷已，复起凉风，令诸众生心生悦乐，然后乃降种种诸雨，利益安乐无量众生。从他化天至于地上，于一切处所雨不同，所谓：于大海中雨清冷水，名无断绝；于他化自在天雨箫笛等种种乐音，名为美妙；于化乐天雨大摩尼宝，名放大光明；于兜率天雨大庄严具，名为垂髻；于夜摩天雨大妙华，名种种庄严具；于三十三天雨众妙香，名为悦意；于四天王天雨天宝衣，名为覆盖；于龙王宫雨赤真珠，名涌出光明；于阿修罗宫雨诸兵仗，名降伏怨敌；于北郁单越雨种种华，名曰开敷；余三天下悉亦如是，然各随其处，所雨不同。虽彼龙王其心平等无有彼此，但以众生善根异故，雨有差别。</p>
<p>佛子，如来、应、正等觉无上法王亦复如是，欲以正法教化众生，先布身云弥覆法界，随其乐欲为现不同，所谓：或为众生现生身云，或为众生现化身云，或为众生现力持身云，或为众生现色身云，或为众生现相好身云，或为众生现福德身云，或为众生现智慧身云，或为众生现诸力不可坏身云，或为众生现无畏身云，或为众生现法界身云。佛子，如来以如是等无量身云，普覆十方一切世界，随诸众生所乐，各别示现种种光明电光，所谓：或为众生现光明电光，名无所不至；或为众生现光明电光，名无边光明；或为众生现光明电光，名入佛秘密法；或为众生现光明电光，名影现光明；或为众生现光明电光，名光明照曜；或为众生现光明电光，名入无尽陀罗尼门；或为众生现光明电光，名正念不乱；或为众生现光明电光，名究竟不坏；或为众生现光明电光，名顺入诸趣；或为众生现光明电光，名满一切愿皆令欢喜。佛子，如来、应、正等觉现如是等无量光明电光已，复随众生心之所乐，出生无量三昧雷声，所谓：善觉智三昧雷声、炽然离垢海三昧雷声、一切法自在三昧雷声、金刚轮三昧雷声、须弥山幢三昧雷声、海印三昧雷声、日灯三昧雷声、无尽藏三昧雷声、不坏解脱力三昧雷声。佛子，如来身云中出如是等无量差别三昧雷声已，将降法雨，先现瑞相开悟众生，所谓：从无障碍大慈悲心，现于如来大智风轮，名能令一切众生生不思议欢喜适悦。此相现已，一切菩萨及诸众生，身之与心皆得清凉。然后从如来大法身云、大慈悲云、大不思议云，雨不思议广大法雨，令一切众生身心清净，所谓：为坐菩提场菩萨雨大法雨，名法界无差别；为最后身菩萨雨大法雨，名菩萨游戏如来秘密教；为一生所系菩萨雨大法雨，名清净普光明；为灌顶菩萨雨大法雨，名如来庄严具所庄严；为得忍菩萨雨大法雨，名功德宝智慧华开敷不断菩萨大悲行；为住向行菩萨雨大法雨，名入现前变化甚深门而行菩萨行无休息无疲厌；为初发心菩萨雨大法雨，名出生如来大慈悲行救护众生；为求独觉乘众生雨大法雨，名深知缘起法远离二边得不坏解脱果；为求声闻乘众生雨大法雨，名以大智慧剑断一切烦恼冤；为积集善根决定、不决定众生雨大法雨，名能令成就种种法门生大欢喜。佛子，诸佛如来随众生心，雨如是等广大法雨，充满一切无边世界。佛子，如来、应、正等觉其心平等，于法无吝，但以众生根欲不同，所雨法雨示有差别。是为如来音声第十相，诸菩萨摩诃萨应如是知。</p>
<p>“复次，佛子，应知如来音声有十种无量。何等为十？所谓：如虚空界无量，至一切处故；如法界无量，无所不遍故；如众生界无量，令一切心喜故；如诸业无量，说其果报故；如烦恼无量，悉令除灭故；如众生言音无量，随解令闻故；如众生欲解无量，普观救度故；如三世无量，无有边际故；如智慧无量，分别一切故；如佛境界无量，入佛法界故。佛子，如来、应、正等觉音声成就如是等阿僧祇无量，诸菩萨摩诃萨应如是知。”</p>
<p>尔时，普贤菩萨摩诃萨欲重明此义而说颂言：</p>
<p>“三千世界将坏时，众生福力声告言，四禅寂静无诸苦，令其闻已悉离欲。</p>
<p>十力世尊亦如是，出妙音声遍法界，为说诸行苦无常，令其永度生死海。</p>
<p>譬如深山大谷中，随有音声皆响应，虽能随逐他言语，而响毕竟无分别。</p>
<p>十力言音亦复然，随其根熟为示现，令其调伏生欢喜，不念我今能演说。</p>
<p>如天有鼓名能觉，常于空中震法音，诫彼放逸诸天子，令其闻已得离著。</p>
<p>十力法鼓亦如是，出于种种妙音声，觉悟一切诸群生，令其悉证菩提果。</p>
<p>自在天王有宝女，口中善奏诸音乐，一声能出百千音，一一音中复百千。</p>
<p>善逝音声亦如是，一声而出一切音，随其性欲有差别，各令闻已断烦恼。</p>
<p>譬如梵王吐一音，能令梵众皆欢喜，音唯及梵不出外，一一皆言己独闻。</p>
<p>十力梵王亦复然，演一言音充法界，唯沾众会不远出，以无信故未能受。</p>
<p>譬如众水同一性，八功德味无差别，因地在器各不同，是故令其种种异。</p>
<p>一切智音亦如是，法性一味无分别，随诸众生行不同，故使听闻种种异。</p>
<p>譬如无热大龙王，降雨普洽阎浮地，能令草树皆生长，而不从身及心出。</p>
<p>诸佛妙音亦如是，普雨法界悉充洽，能令生善灭诸恶，不从内外而得有。</p>
<p>譬如摩那斯龙王，兴云七日未先雨，待诸众生作务竟，然后始降成利益。</p>
<p>十力演义亦如是，先化众生使成熟，然后为说甚深法，令其闻者不惊怖。</p>
<p>大庄严龙于海中，霔于十种庄严雨，或百或千百千种，水虽一味庄严别。</p>
<p>究竟辩才亦如是，说十二十诸法门，或百或千至无量，不生心念有殊别。</p>
<p>最胜龙王娑竭罗，兴云普覆四天下，于一切处雨各别，而彼龙心无二念。</p>
<p>诸佛法王亦如是，大悲身云遍十方，为诸修行雨各异，而于一切无分别。</p>
<p>“佛子，诸菩萨摩诃萨应云何知如来、应、正等觉心？佛子，如来心、意、识俱不可得，但应以智无量故，知如来心。</p>
<p>“譬如虚空为一切物所依，而虚空无所依；如来智慧亦复如是，为一切世间、出世间智所依，而如来智无所依。佛子，是为如来心第一相，诸菩萨摩诃萨应如是知。</p>
<p>“复次，佛子，譬如法界常出一切声闻、独觉、菩萨解脱，而法界无增减。如来智慧亦复如是，恒出一切世间、出世间种种智慧，而如来智无增减。佛子，是为如来心第二相，诸菩萨摩诃萨应如是知。</p>
<p>“复次，佛子，譬如大海，其水潜流四天下地及八十亿诸小洲中，有穿凿者无不得水，而彼大海不作分别：‘我出于水。’佛智海水亦复如是，流入一切众生心中，若诸众生观察境界、修习法门，则得智慧清净明了，而如来智平等无二、无有分别，但随众生心行异故，所得智慧各各不同。佛子，是为如来心第三相，诸菩萨摩诃萨应如是知。</p>
<p>“复次，佛子，譬如大海有四宝珠，具无量德，能生海内一切珍宝；若大海中无此宝珠，乃至一宝亦不可得。何等为四？一名积集宝，二名无尽藏，三名远离炽然，四名具足庄严。佛子，此四宝珠，一切凡夫诸龙神等悉不得见。何以故？娑竭龙王以此宝珠端严方正置于宫中深密处故。佛子，如来、应、正等觉大智慧海亦复如是，于中有四大智宝珠，具足无量福智功德，由此能生一切众生声闻、独觉、学、无学位，及诸菩萨智慧之宝。何等为四？所谓：无染著巧方便大智慧宝、善分别有为无为法大智慧宝、分别说无量法而不坏法性大智慧宝、知时非时未曾误失大智慧宝。若诸如来大智海中无此四宝，有一众生得入大乘，终无是处。此四智宝，薄福众生所不能见。何以故？置于如来深密藏故。此四智宝，平均正直，端洁妙好，普能利益诸菩萨众，令其悉得智慧光明。佛子，是为如来心第四相，诸菩萨摩诃萨应如是知。</p>
<p>“复次，佛子，譬如大海，有四炽然光明大宝布在其底，性极猛热，常能饮缩百川所注无量大水，是故大海无有增减。何等为四？一名日藏，二名离润，三名火焰光，四名尽无余。佛子，若大海中无此四宝，从四天下乃至有顶，其中所有悉被漂没。佛子，此日藏大宝光明照触，海水悉变为乳；离润大宝光明照触，其乳悉变为酪；火焰光大宝光明照触，其酪悉变为酥；尽无余大宝光明照触，其酥变成醍醐；如火炽然，悉尽无余。佛子，如来、应、正等觉大智慧海亦复如是，有四种大智慧宝，具足无量威德光明；此智宝光触诸菩萨，乃至令得如来大智。何等为四？所谓：灭一切散善波浪大智慧宝、除一切法爱大智慧宝、慧光普照大智慧宝、与如来平等无边无功用大智慧宝。佛子，诸菩萨修习一切助道法时，起无量散善波浪，一切世间天、人、阿修罗所不能坏；如来以灭一切散善波浪大智慧宝光明触彼菩萨，令舍一切散善波浪，持心一境，住于三昧；又以除一切法爱大智慧宝光明触彼菩萨，令舍离三昧味著，起广大神通；又以慧光普照大智慧宝光明触彼菩萨，令舍所起广大神通，住大明功用行；又以与如来平等无边无功用大智慧宝光明触彼菩萨，令舍所起大明功用行，乃至得如来平等地，息一切功用，令无有余。佛子，若无如来此四智宝大光照触，乃至有一菩萨得如来地，无有是处。佛子，是为如来心第五相，诸菩萨摩诃萨应如是知。</p>
<p>“复次，佛子，如从水际，上至非想非非想天，其中所有大千国土，欲、色、无色众生之处，莫不皆依虚空而起、虚空而住。何以故？虚空普遍故；虽彼虚空，普容三界而无分别。佛子，如来智慧亦复如是，若声闻智，若独觉智，若菩萨智，若有为行智，若无为行智，一切皆依如来智起、如来智住。何以故？如来智慧遍一切故；虽复普容无量智慧而无分别。佛子，是为如来心第六相，诸菩萨摩诃萨应如是知。</p>
<p>“复次，佛子，如雪山顶有药王树，名无尽根。彼药树根从十六万八千由旬下尽金刚地水轮际生。彼药王树若生根时，令阎浮提一切树根生；若生茎时，令阎浮提一切树茎生；枝、叶、华、果悉皆如是。此药王树，根能生茎，茎能生根，根无有尽，名无尽根。佛子，彼药王树于一切处皆令生长，唯于二处不能为作生长利益，所谓：地狱深坑及水轮中；然亦于彼初无厌舍。佛子，如来智慧大药王树亦复如是，以过去所发成就一切智慧善法、普覆一切诸众生界、除灭一切诸恶道苦广大悲愿而为其根，于一切如来真实智慧种性中生坚固不动善巧方便以为其茎，遍法界智、诸波罗蜜以为其枝，禅定、解脱、诸大三昧以为其叶，总持、辩才、菩提分法以为其华，究竟无变诸佛解脱以为其果。佛子，如来智慧大药王树，何故得名为无尽根？以究竟无休息故，不断菩萨行故；菩萨行即如来性，如来性即菩萨行，是故得名为无尽根。佛子，如来智慧大药王树，其根生时，令一切菩萨生不舍众生大慈悲根；其茎生时，令一切菩萨增长坚固精进深心茎；其枝生时，令一切菩萨增长一切诸波罗蜜枝；其叶生时，令一切菩萨生长净戒头陀功德少欲知足叶；其华生时，令一切菩萨具诸善根相好庄严华；其果生时，令一切菩萨得无生忍乃至一切佛灌顶忍果。佛子，如来智慧大药王树唯于二处不能为作生长利益，所谓：二乘堕于无为广大深坑及坏善根非器众生溺大邪见贪爱之水；然亦于彼曾无厌舍。佛子，如来智慧无有增减，以根善安住，生无休息故。佛子，是为如来心第七相，诸菩萨摩诃萨应如是知。</p>
<p>“复次，佛子，譬如三千大千世界劫火起时，焚烧一切草木丛林，乃至铁围、大铁围山皆悉炽然无有遗余。</p>
<p>“佛子，假使有人手执干草投彼火中，于意云何？得不烧不？”</p>
<p>答言：“不也。”</p>
<p>“佛子，彼所投草容可不烧；如来智慧分别三世一切众生、一切国土、一切劫数、一切诸法，无不知者；若言不知，无有是处。何以故？智慧平等悉明达故。佛子，是为如来心第八相，诸菩萨摩诃萨应如是知。</p>
<p>“复次，佛子，譬如风灾坏世界时，有大风起，名曰散坏，能坏三千大千世界，铁围山等皆成碎末。复有大风，名为能障，周匝三千大千世界障散坏风，不令得至余方世界。佛子，若令无此能障大风，十方世界无不坏尽。如来、应、正等觉亦复如是，有大智风，名为能灭，能灭一切诸大菩萨烦恼习气；有大智风，名为巧持，巧持其根未熟菩萨不令能灭大智风轮断其一切烦恼习气。佛子，若无如来巧持智风，无量菩萨皆堕声闻、辟支佛地；由此智故，令诸菩萨超二乘地，安住如来究竟之位。佛子，是为如来心第九相，诸菩萨摩诃萨应如是知。</p>
<p>“复次，佛子，如来智慧无处不至。何以故？无一众生而不具有如来智慧，但以妄想颠倒执著而不证得；若离妄想，一切智、自然智、无碍智则得现前。佛子，譬如有大经卷，量等三千大千世界，书写三千大千世界中事，一切皆尽。所谓：书写大铁围山中事，量等大铁围山；书写大地中事，量等大地；书写中千世界中事，量等中千世界；书写小千世界中事，量等小千世界；如是，若四天下，若大海，若须弥山，若地天宫殿，若欲界空居天宫殿，若色界宫殿，若无色界宫殿，一一书写，其量悉等。此大经卷虽复量等大千世界，而全住在一微尘中；如一微尘，一切微尘皆亦如是。时，有一人智慧明达，具足成就清净天眼，见此经卷在微尘内，于诸众生无少利益，即作是念：‘我当以精进力，破彼微尘，出此经卷，令得饶益一切众生。’作是念已，即起方便，破彼微尘，出此经卷，令诸众生普得饶益。如于一尘，一切微尘应知悉然。佛子，如来智慧亦复如是，无量无碍，普能利益一切众生，具足在于众生身中；但诸凡愚妄想执著，不知不觉，不得利益。尔时，如来以无障碍清净智眼，普观法界一切众生而作是言：‘奇哉！奇哉！此诸众生云何具有如来智慧，愚痴迷惑，不知不见？我当教以圣道，令其永离妄想执著，自于身中得见如来广大智慧与佛无异。’即教彼众生修习圣道，令离妄想；离妄想已，证得如来无量智慧，利益安乐一切众生。佛子，是为如来心第十相，诸菩萨摩诃萨应如是知。</p>
<p>“佛子，菩萨摩诃萨应以如是等无量无碍不可思议广大相，知如来、应、正等觉心。”</p>
<p>尔时，普贤菩萨摩诃萨欲重明此义而说颂言：</p>
<p>“欲知诸佛心，当观佛智慧，佛智无依处，如空无所依。</p>
<p>众生种种乐，及诸方便智，皆依佛智慧，佛智无依止。</p>
<p>声闻与独觉，及诸佛解脱，皆依于法界，法界无增减。</p>
<p>佛智亦如是，出生一切智，无增亦无减，无生亦无尽。</p>
<p>如水潜流地，求之无不得，无念亦无尽，功力遍十方。</p>
<p>佛智亦如是，普在众生心，若有勤修行，疾得智光明。</p>
<p>如龙有四珠，出生一切宝，置之深密处，凡人莫能见。</p>
<p>佛四智亦然，出生一切智，余人莫能见，唯除大菩萨。</p>
<p>如海有四宝，能饮一切水，令海不流溢，亦复无增减。</p>
<p>如来智亦尔，息浪除法爱，广大无有边，能生佛菩萨。</p>
<p>下方至有顶，欲色无色界，一切依虚空，虚空不分别。</p>
<p>声闻与独觉，菩萨众智慧，皆依于佛智，佛智无分别。</p>
<p>雪山有药王，名为无尽根，能生一切树，根茎叶华实。</p>
<p>佛智亦如是，如来种中生，既得菩提已，复生菩萨行。</p>
<p>如人把干草，置之于劫烧，金刚犹洞燃，此无不烧理。</p>
<p>三世劫与刹，及其中众生，彼草容不烧，此佛无不知。</p>
<p>有风名散坏，能坏于大千；若无别风止，坏及无量界。</p>
<p>大智风亦尔，灭诸菩萨惑；别有善巧风，令住如来地。</p>
<p>如有大经卷，量等三千界，在于一尘内，一切尘悉然。</p>
<p>有一聪慧人，净眼悉明见，破尘出经卷，普饶益众生。</p>
<p>佛智亦如是，遍在众生心，妄想之所缠，不觉亦不知。</p>
<p>诸佛大慈悲，令其除妄想，如是乃出现，饶益诸菩萨。</p>
<h2 id="大方广佛华严经卷第五十二"><a href="#大方广佛华严经卷第五十二" class="headerlink" title="大方广佛华严经卷第五十二"></a>大方广佛华严经卷第五十二</h2><h3 id="如来出现品第三十七之三"><a href="#如来出现品第三十七之三" class="headerlink" title="如来出现品第三十七之三"></a>如来出现品第三十七之三</h3><p>“佛子，菩萨摩诃萨应云何知如来、应、正等觉境界？佛子，菩萨摩诃萨以无障无碍智慧，知一切世间境界是如来境界，知一切三世境界、一切刹境界、一切法境界、一切众生境界、真如无差别境界、法界无障碍境界、实际无边际境界、虚空无分量境界、无境界境界是如来境界。佛子，如一切世间境界无量，如来境界亦无量；如一切三世境界无量，如来境界亦无量；乃至，如无境界境界无量，如来境界亦无量；如无境界境界一切处无有，如来境界亦如是一切处无有。佛子，菩萨摩诃萨应知心境界是如来境界。如心境界无量无边、无缚无脱，如来境界亦无量无边、无缚无脱。何以故？以如是如是思惟分别，如是如是无量显现故。佛子，如大龙王随心降雨，其雨不从内出、不从外出。如来境界亦复如是，随于如是思惟分别，则有如是无量显现，于十方中悉无来处。佛子，如大海水，皆从龙王心力所起。诸佛如来一切智海亦复如是，皆从如来往昔大愿之所生起。</p>
<p>“佛子，一切智海无量无边，不可思议，不可言说；然我今者略说譬喻，汝应谛听。佛子，此阎浮提有二千五百河流入大海，西拘耶尼有五千河流入大海，东弗婆提有七千五百河流入大海，北郁单越有一万河流入大海。</p>
<p>“佛子，此四天下，如是二万五千河相续不绝流入大海。于意云何？此水多不？”</p>
<p>答言：“甚多。”</p>
<p>“佛子，复有十光明龙王，雨大海中水倍过前；百光明龙王，雨大海中水复倍前；大庄严龙王、摩那斯龙王、雷震龙王、难陀跋难陀龙王、无量光明龙王、连澍不断龙王、大胜龙王、大奋迅龙王，如是等八十亿诸大龙王，各雨大海，皆悉展转倍过于前；娑竭罗龙王太子，名阎浮幢，雨大海中水复倍前。佛子，十光明龙王宫殿中水流入大海，复倍过前；百光明龙王宫殿中水流入大海，复倍过前；大庄严龙王、摩那斯龙王、雷震龙王、难陀跋难陀龙王、无量光明龙王、连澍不断龙王、大胜龙王、大奋迅龙王，如是等八十亿诸大龙王，宫殿各别，其中有水流入大海，皆悉展转倍过于前；娑竭罗龙王太子阎浮幢宫殿中水流入大海，复倍过前。佛子，娑竭罗龙王连雨大海，水复倍前；其娑竭罗龙王宫殿中水涌出入海，复倍于前；其所出水绀琉璃色，涌出有时，是故大海潮不失时。佛子，如是大海，其水无量，众宝无量，众生无量，所依大地亦复无量。</p>
<p>“佛子，于汝意云何？彼大海为无量不？”</p>
<p>答言：“实为无量，不可为喻。”</p>
<p>“佛子，此大海无量于如来智海无量，百分不及一，千分不及一，乃至优波尼沙陀分不及其一；但随众生心为作譬喻，而佛境界非譬所及。佛子，菩萨摩诃萨应知如来智海无量，从初发心修一切菩萨行不断故；应知宝聚无量，一切菩提分法、三宝种不断故；应知所住众生无量，一切学、无学、声闻、独觉所受用故；应知住地无量，从初欢喜地乃至究竟无障碍地诸菩萨所居故。佛子，菩萨摩诃萨为入无量智慧利益一切众生故，于如来、应、正等觉境界应如是知。”</p>
<p>尔时，普贤菩萨摩诃萨欲重明此义而说颂言：</p>
<p>“如心境界无有量，诸佛境界亦复然；如心境界从意生，佛境如是应观察。</p>
<p>如龙不离于本处，以心威力澍大雨，雨水虽无来去处，随龙心故悉充洽。</p>
<p>十力牟尼亦如是，无所从来无所去，若有净心则现身，量等法界入毛孔。</p>
<p>如海珍奇无有量，众生大地亦复然，水性一味等无别，于中生者各蒙利。</p>
<p>如来智海亦如是，一切所有皆无量，有学无学住地人，悉在其中得饶益。</p>
<p>“佛子，菩萨摩诃萨应云何知如来、应、正等觉行？佛子，菩萨摩诃萨应知无碍行是如来行，应知真如行是如来行。佛子，如真如，前际不生，后际不动，现在不起；如来行亦如是，不生、不动、不起。佛子，如法界，非量、非无量，无形故；如来行亦如是，非量、非无量，无形故。佛子，譬如鸟飞虚空，经于百年，已经过处、未经过处皆不可量。何以故？虚空界无边际故。如来行亦如是，假使有人经百千亿那由他劫分别演说，已说、未说皆不可量。何以故？如来行无边际故。佛子，如来、应、正等觉住无碍行，无有住处，而能普为一切众生示现所行，令其见已，出过一切诸障碍道。佛子，譬如金翅鸟王，飞行虚空，回翔不去，以清净眼观察海内诸龙宫殿，奋勇猛力，以左右翅鼓扬海水悉令两辟，知龙男女命将尽者而搏取之。如来、应、正等觉金翅鸟王亦复如是，住无碍行，以净佛眼观察法界诸宫殿中一切众生，若曾种善根已成熟者，如来奋勇猛十力，以止观两翅鼓扬生死大爱水海，使其两辟而撮取之，置佛法中，令断一切妄想戏论，安住如来无分别无碍行。佛子，譬如日月，独无等侣，周行虚空，利益众生，不作是念：‘我从何来，而至何所。’诸佛如来亦复如是，性本寂灭，无有分别，示现游行一切法界，为欲饶益诸众生故，作诸佛事无有休息，不生如是戏论分别：‘我从彼来，而向彼去。’佛子，菩萨摩诃萨应以如是等无量方便、无量性相，知见如来、应、正等觉所行之行。”</p>
<p>尔时，普贤菩萨欲重明此义而说颂言：</p>
<p>“譬如真如不生灭，无有方所无能见；大饶益者行如是，出过三世不可量。</p>
<p>法界非界非非界，非是有量非无量；大功德者行亦然，非量无量无身故。</p>
<p>如鸟飞行亿千岁，前后虚空等无别；众劫演说如来行，已说未说不可量。</p>
<p>金翅在空观大海，辟水搏取龙男女；十力能拔善根人，令出有海除众惑。</p>
<p>譬如日月游虚空，照临一切不分别；世尊周行于法界，教化众生无动念。</p>
<p>“佛子，诸菩萨摩诃萨应云何知如来、应、正等觉成正觉？佛子，菩萨摩诃萨应知如来成正觉，于一切义无所观察，于法平等无所疑惑，无二无相，无行无止，无量无际，远离二边，住于中道，出过一切文字言说，知一切众生心念所行、根性欲乐、烦恼染习；举要言之，于一念中悉知三世一切诸法。佛子，譬如大海普能印现四天下中一切众生色身形像，是故共说以为大海；诸佛菩提亦复如是，普现一切众生心念、根性乐欲而无所现，是故说名诸佛菩提。佛子，诸佛菩提，一切文字所不能宣，一切音声所不能及，一切言语所不能说，但随所应方便开示。佛子，如来、应、正等觉成正觉时，得一切众生量等身，得一切法量等身，得一切刹量等身，得一切三世量等身，得一切佛量等身，得一切语言量等身，得真如量等身，得法界量等身，得虚空界量等身，得无碍界量等身，得一切愿量等身，得一切行量等身，得寂灭涅槃界量等身。佛子，如所得身，言语及心亦复如是，得如是等无量无数清净三轮。佛子，如来成正觉时，于其身中普见一切众生成正觉，乃至普见一切众生入涅槃，皆同一性，所谓：无性。无何等性？所谓：无相性、无尽性、无生性、无灭性、无我性、无非我性、无众生性、无非众生性、无菩提性、无法界性、无虚空性，亦复无有成正觉性。知一切法皆无性故，得一切智，大悲相续，救度众生。佛子，譬如虚空，一切世界若成若坏，常无增减。何以故？虚空无生故。诸佛菩提亦复如是，若成正觉、不成正觉，亦无增减。何以故？菩提无相、无非相，无一、无种种故。佛子，假使有人能化作恒河沙等心，一一心复化作恒河沙等佛，皆无色、无形、无相，如是尽恒河沙等劫无有休息。佛子，于汝意云何？彼人化心，化作如来，凡有几何？”</p>
<p>如来性起妙德菩萨言：“如我解于仁所说义，化与不化等无有别，云何问言凡有几何？”</p>
<p>普贤菩萨言：“善哉！善哉！佛子，如汝所说，设一切众生，于一念中悉成正觉，与不成正觉等无有异。何以故？菩提无相故；若无有相，则无增无减。佛子，菩萨摩诃萨应如是知成等正觉同于菩提一相无相。如来成正觉时，以一相方便入善觉智三昧；入已，于一成正觉广大身，现一切众生数等身住于身中。如一成正觉广大身，一切成正觉广大身悉亦如是。佛子，如来有如是等无量成正觉门，是故应知如来所现身无有量；以无量故，说如来身为无量界、等众生界。佛子，菩萨摩诃萨应知如来身一毛孔中，有一切众生数等诸佛身。何以故？如来成正觉身究竟无生灭故。如一毛孔遍法界，一切毛孔悉亦如是，当知无有少许处空无佛身。何以故？如来成正觉，无处不至故；随其所能，随其势力，于道场菩提树下师子座上，以种种身成等正觉。佛子，菩萨摩诃萨应知自心念念常有佛成正觉。何以故？诸佛如来不离此心成正觉故。如自心，一切众生心亦复如是，悉有如来成等正觉，广大周遍，无处不有，不离不断，无有休息，入不思议方便法门。佛子，菩萨摩诃萨应如是知如来成正觉。”</p>
<p>尔时，普贤菩萨摩诃萨欲重明此义而说颂言：</p>
<p>“正觉了知一切法，无二离二悉平等，自性清净如虚空，我与非我不分别。</p>
<p>如海印现众生身，以此说其为大海；菩提普印诸心行，是故说名为正觉。</p>
<p>譬如世界有成败，而于虚空不增减；一切诸佛出世间，菩提一相恒无相。</p>
<p>如人化心化作佛，化与不化性无异；一切众生成菩提，成与不成无增减。</p>
<p>佛有三昧名善觉，菩提树下入此定，放众生等无量光，开悟群品如莲敷。</p>
<p>如三世劫刹众生，所有心念及根欲，如是数等身皆现，是故正觉名无量。</p>
<p>“佛子，菩萨摩诃萨应云何知如来、应、正等觉转法轮？佛子，菩萨摩诃萨应如是知如来以心自在力无起无转而转法轮，知一切法恒无起故；以三种转断所应断而转法轮，知一切法离边见故；离欲际、非际而转法轮，入一切法虚空际故；无有言说而转法轮，知一切法不可说故；究竟寂灭而转法轮，知一切法涅槃性故；以一切文字、一切言语而转法轮，如来音声无处不至故；知声如响而转法轮，了于诸法真实性故；于一音中出一切音而转法轮，毕竟无主故；无遗无尽而转法轮，内外无著故。佛子，譬如一切文字语言，尽未来劫说不可尽；佛转法轮亦复如是，一切文字安立显示，无有休息，无有穷尽。佛子，如来法轮悉入一切语言文字而无所住。譬如书字，普入一切事、一切语、一切算数、一切世间出世间处而无所住；如来音声亦复如是，普入一切处、一切众生、一切法、一切业、一切报中而无所住。一切众生种种语言，皆悉不离如来法轮。何以故？言音实相即法轮故。佛子，菩萨摩诃萨于如来转法轮应如是知。</p>
<p>“复次，佛子，菩萨摩诃萨欲知如来所转法轮，应知如来法轮所出生处。何等为如来法轮所出生处？佛子，如来随一切众生心行欲乐无量差别，出若干音声而转法轮。佛子，如来、应、正等觉有三昧，名究竟无碍无畏，入此三昧已，于成正觉一一身、一一口，各出一切众生数等言音，一一音中众音具足，各各差别而转法轮，令一切众生皆生欢喜。能如是知转法轮者，当知此人则为随顺一切佛法；不如是知，则非随顺。佛子，诸菩萨摩诃萨应如是知佛转法轮，普入无量众生界故。”</p>
<p>尔时，普贤菩萨摩诃萨欲重明此义而说颂言：</p>
<p>“如来法轮无所转，三世无起亦无得，譬如文字无尽时，十力法轮亦如是。</p>
<p>如字普入而无至，正觉法轮亦复然，入诸言音无所入，能令众生悉欢喜。</p>
<p>佛有三昧名究竟，入此定已乃说法，一切众生无有边，普出其音令悟解。</p>
<p>一一音中复更演，无量言音各差别，于世自在无分别，随其欲乐普使闻。</p>
<p>文字不从内外出，亦不失坏无积聚，而为众生转法轮，如是自在甚奇特。</p>
<p>“佛子，菩萨摩诃萨应云何知如来、应、正等觉般涅槃？佛子，菩萨摩诃萨欲知如来大涅槃者，当须了知根本自性。如真如涅槃，如来涅槃亦如是；如实际涅槃，如来涅槃亦如是；如法界涅槃，如来涅槃亦如是；如虚空涅槃，如来涅槃亦如是；如法性涅槃，如来涅槃亦如是；如离欲际涅槃，如来涅槃亦如是；如无相际涅槃，如来涅槃亦如是；如我性际涅槃，如来涅槃亦如是；如一切法性际涅槃，如来涅槃亦如是；如真如际涅槃，如来涅槃亦如是。何以故？涅槃无生无出故；若法无生无出，则无有灭。佛子，如来不为菩萨说诸如来究竟涅槃，亦不为彼示现其事。何以故？为欲令见一切如来常住其前，于一念中见过去、未来一切诸佛色相圆满皆如现在，亦不起二、不二想。何以故？菩萨摩诃萨永离一切诸想著故。佛子，诸佛如来为令众生生欣乐故，出现于世；欲令众生生恋慕故，示现涅槃；而实如来无有出世，亦无涅槃。何以故？如来常住清净法界，随众生心示现涅槃。佛子，譬如日出，普照世间，于一切净水器中影无不现，普遍众处而无来往，或一器破便不现影。佛子，于汝意云何？彼影不现为日咎不？”</p>
<p>答言：“不也。但由器坏，非日有咎。”</p>
<p>“佛子，如来智日亦复如是，普现法界无前无后，一切众生净心器中佛无不现，心器常净常见佛身，若心浊器破则不得见。佛子，若有众生应以涅槃而得度者，如来则为示现涅槃，而实如来无生、无殁、无有灭度。佛子，譬如火大，于一切世间能为火事，或时一处其火息灭。于意云何？岂一切世间火皆灭耶？”</p>
<p>答言：“不也。”</p>
<p>“佛子，如来、应、正等觉亦复如是，于一切世界施作佛事，或于一世界能事已毕示入涅槃，岂一切世界诸佛如来悉皆灭度？佛子，菩萨摩诃萨应如是知如来、应、正等觉大般涅槃。复次，佛子，譬如幻师善明幻术，以幻术力，于三千大千世界一切国土、城邑、聚落示现幻身，以幻力持经劫而住；然于余处，幻事已讫，隐身不现。佛子，于汝意云何？彼大幻师岂于一处隐身不现，便一切处皆隐灭耶？”</p>
<p>答言：“不也。”</p>
<p>“佛子，如来、应、正等觉亦复如是，善知无量智慧方便种种幻术，于一切法界普现其身，持令常住尽未来际；或于一处，随众生心，所作事讫，示现涅槃。岂以一处示入涅槃，便谓一切悉皆灭度？佛子，菩萨摩诃萨应如是知如来、应、正等觉大般涅槃。</p>
<p>“复次，佛子，如来、应、正等觉示涅槃时，入不动三昧；入此三昧已，于一一身各放无量百千亿那由他大光明，一一光明各出阿僧祇莲华，一一莲华各有不可说妙宝华蕊，一一华蕊有师子座，一一座上皆有如来结跏趺坐，其佛身数正与一切众生数等，皆具上妙功德庄严，从本愿力之所生起。若有众生善根熟者，见佛身已，则皆受化。然彼佛身，尽未来际究竟安住，随宜化度一切众生未曾失时。佛子，如来身者，无有方处，非实非虚，但以诸佛本誓愿力，众生堪度则便出现。菩萨摩诃萨应如是知如来、应、正等觉大般涅槃。佛子，如来住于无量无碍究竟法界、虚空界，真如法性无生无灭及以实际，为诸众生随时示现；本愿持故，无有休息，不舍一切众生、一切刹、一切法。”</p>
<p>尔时，普贤菩萨摩诃萨欲重明此义而说颂言：</p>
<p>“如日舒光照法界，器坏水漏影随灭；最胜智日亦如是，众生无信见涅槃。</p>
<p>如火世间作火事，于一城邑或时息；人中最胜遍法界，化事讫处示终尽。</p>
<p>幻师现身一切刹，能事毕处则便谢；如来化讫亦复然，于余国土常见佛。</p>
<p>佛有三昧名不动，化众生讫入此定，一念身放无量光，光出莲华华有佛。</p>
<p>佛身无数等法界，有福众生所能见，如是无数一一身，寿命庄严皆具足。</p>
<p>如无生性佛出兴，如无灭性佛涅槃，言辞譬喻悉皆断，一切义成无与等。</p>
<p>“佛子，菩萨摩诃萨应云何知于如来、应、正等觉见闻亲近所种善根？佛子，菩萨摩诃萨应知于如来所见闻亲近所种善根皆悉不虚，出生无尽觉慧故，离于一切障难故，决定至于究竟故，无有虚诳故，一切愿满故，不尽有为行故，随顺无为智故，生诸佛智故，尽未来际故，成一切种胜行故，到无功用智地故。佛子，譬如丈夫，食少金刚，终竟不消，要穿其身，出在于外。何以故？金刚不与肉身杂秽而同止故。于如来所种少善根亦复如是，要穿一切有为诸行烦恼身过，到于无为究竟智处。何以故？此少善根不与有为诸行烦恼而共住故。佛子，假使干草积同须弥，投火于中如芥子许，必皆烧尽。何以故？火能烧故。于如来所种少善根亦复如是，必能烧尽一切烦恼，究竟得于无余涅槃。何以故？此少善根性究竟故。佛子，譬如雪山有药王树，名曰善见。若有见者，眼得清净；若有闻者，耳得清净；若有嗅者，鼻得清净；若有尝者，舌得清净；若有触者，身得清净；若有众生取彼地土，亦能为作除病利益。佛子，如来、应、正等觉无上药王亦复如是，能作一切饶益众生。若有得见如来色身，眼得清净；若有得闻如来名号，耳得清净；若有得嗅如来戒香，鼻得清净；若有得尝如来法味，舌得清净，具广长舌，解语言法；若有得触如来光者，身得清净，究竟获得无上法身；若于如来生忆念者，则得念佛三昧清净；若有众生供养如来所经土地及塔庙者，亦具善根，灭除一切诸烦恼患，得贤圣乐。佛子，我今告汝，设有众生见闻于佛，业障缠覆不生信乐，亦种善根无空过者，乃至究竟入于涅槃。佛子，菩萨摩诃萨应如是知于如来所见闻亲近所种善根，悉离一切诸不善法，具足善法。</p>
<p>“佛子，如来以一切譬喻说种种事，无有譬喻能说此法。何以故？心智路绝，不思议故。诸佛菩萨但随众生心，令其欢喜，为说譬喻，非是究竟。佛子，此法门名为如来秘密之处，名一切世间所不能知，名入如来印，名开大智门，名示现如来种性，名成就一切菩萨，名一切世间所不能坏，名一向随顺如来境界，名能净一切诸众生界，名演说如来根本实性不思议究竟法。佛子，此法门，如来不为余众生说，唯为趣向大乘菩萨说，唯为乘不思议乘菩萨说；此法门不入一切余众生手，唯除诸菩萨摩诃萨。佛子，譬如转轮圣王所有七宝，因此宝故显示轮王，此宝不入余众生手，唯除第一夫人所生太子，具足成就圣王相者。若转轮王无此太子具众德者，王命终后，此诸宝等于七日中悉皆散灭。佛子，此经珍宝亦复如是，不入一切余众生手，唯除如来法王真子，生如来家，种如来相诸善根者。佛子，若无此等佛之真子，如是法门不久散灭。何以故？一切二乘不闻此经，何况受持、读诵、书写、分别解说！唯诸菩萨乃能如是。是故，菩萨摩诃萨闻此法门应大欢喜，以尊重心恭敬顶受。何以故？菩萨摩诃萨信乐此经，疾得阿耨多罗三藐三菩提故。佛子，设有菩萨于无量百千亿那由他劫行六波罗蜜，修习种种菩提分法。若未闻此如来不思议大威德法门，或时闻已不信、不解、不顺、不入，不得名为真实菩萨，以不能生如来家故。若得闻此如来无量不可思议无障无碍智慧法门，闻已信解，随顺悟入，当知此人生如来家，随顺一切如来境界，具足一切诸菩萨法，安住一切种智境界，远离一切诸世间法，出生一切如来所行，通达一切菩萨法性，于佛自在心无疑惑，住无师法，深入如来无碍境界。佛子，菩萨摩诃萨闻此法已，则能以平等智知无量法，则能以正直心离诸分别，则能以胜欲乐现见诸佛，则能以作意力入平等虚空界，则能以自在念行无边法界，则能以智慧力具一切功德，则能以自然智离一切世间垢，则能以菩提心入一切十方网，则能以大观察知三世诸佛同一体性，则能以善根回向智普入如是法，不入而入；不于一法而有攀缘，恒以一法观一切法。佛子，菩萨摩诃萨成就如是功德，少作功力，得无师自然智。”</p>
<p>尔时，普贤菩萨欲重明此义而说颂言：</p>
<p>“见闻供养诸如来，所得功德不可量，于有为中终不尽，要灭烦恼离众苦。</p>
<p>譬人吞服少金刚，终竟不消要当出；供养十力诸功德，灭惑必至金刚智。</p>
<p>如干草[蒩-且+只]等须弥，投芥子火悉烧尽；供养诸佛少功德，必断烦恼至涅槃。</p>
<p>雪山有药名善见，见闻嗅触消众疾；若有见闻于十力，得胜功德到佛智。”</p>
<p>尔时，佛神力故，法如是故，十方各有十不可说百千亿那由他世界六种震动，所谓：东踊西没，西踊东没，南踊北没，北踊南没，边踊中没，中踊边没。十八相动，所谓：动、遍动、等遍动，起、遍起、等遍起，踊、遍踊、等遍踊，震、遍震、等遍震，吼、遍吼、等遍吼，击、遍击、等遍击。雨出过诸天一切华云、一切盖云、幢云、幡云、香云、鬘云、涂香云、庄严具云、大光明摩尼宝云、诸菩萨赞叹云、不可说菩萨各差别身云，雨成正觉云、严净不思议世界云，雨如来言语音声云，充满无边法界。如此四天下，如来神力如是示现，令诸菩萨皆大欢喜；周遍十方一切世界，悉亦如是。</p>
<p>是时，十方各过八十不可说百千亿那由他佛刹微尘数世界外，各有八十不可说百千亿那由他佛刹微尘数如来，同名普贤，皆现其前而作是言：“善哉！佛子，乃能承佛威力，随顺法性，演说如来出现不思议法。佛子，我等十方八十不可说百千亿那由他佛刹微尘数同名诸佛皆说此法；如我所说，十方世界一切诸佛亦如是说。佛子，今此会中，十万佛刹微尘数菩萨摩诃萨，得一切菩萨神通三昧；我等皆与授记，一生当得阿耨多罗三藐三菩提。佛刹微尘数众生，发阿耨多罗三藐三菩提心；我等亦与授记，于当来世经不可说佛刹微尘数劫，皆得成佛，同号佛殊胜境界。我等为令未来诸菩萨闻此法故，皆共护持。如此四天下所度众生，十方百千亿那由他无数无量，乃至不可说不可说法界虚空等一切世界中所度众生，皆亦如是。”</p>
<p>尔时，十方诸佛威神力故，毗卢遮那本愿力故，法如是故，善根力故，如来起智不越念故，如来应缘不失时故，随时觉悟诸菩萨故，往昔所作无失坏故，令得普贤广大行故，显现一切智自在故，十方各过十不可说百千亿那由他佛刹微尘数世界外，各有十不可说百千亿那由他佛刹微尘数菩萨来诣于此，充满十方一切法界，示现菩萨广大庄严，放大光明网，震动一切十方世界，坏散一切诸魔宫殿，消灭一切诸恶道苦，显现一切如来威德，歌咏赞叹如来无量差别功德法，普雨一切种种雨，示现无量差别身，领受无量诸佛法，以佛神力各作是言：“善哉！佛子，乃能说此如来不可坏法。佛子，我等一切皆名普贤，各从普光明世界普幢自在如来所而来于此，彼一切处亦说是法，如是文句，如是义理，如是宣说，如是决定，皆同于此，不增不减。我等皆以佛神力故，得如来法故，来诣此处为汝作证。如我来此，十方等虚空遍法界一切世界诸四天下亦复如是。”</p>
<p>尔时，普贤菩萨承佛神力，观察一切菩萨大众，欲重明如来出现广大威德，如来正法不可沮坏，无量善根皆悉不空，诸佛出世必具一切最胜之法，善能观察诸众生心，随应说法未曾失时，生诸菩萨无量法光，一切诸佛自在庄严，一切如来一身无异，从本大行之所生起，而说颂言：</p>
<p>“一切如来诸所作，世间譬喻无能及，为令众生得悟解，非喻为喻而显示。</p>
<p>如是微密甚深法，百千万劫难可闻；精进智慧调伏者，乃得闻此秘奥义。</p>
<p>若闻此法生欣庆，彼曾供养无量佛，为佛加持所摄受，人天赞叹常供养。</p>
<p>此为超世第一财，此能救度诸群品，此能出生清净道，汝等当持莫放逸。”</p>
<h2 id="大方广佛华严经卷第五十三"><a href="#大方广佛华严经卷第五十三" class="headerlink" title="大方广佛华严经卷第五十三"></a>大方广佛华严经卷第五十三</h2><h3 id="离世间品第三十八之一"><a href="#离世间品第三十八之一" class="headerlink" title="离世间品第三十八之一"></a>离世间品第三十八之一</h3><p>尔时，世尊在摩竭提国阿兰若法菩提场中普光明殿，坐莲华藏师子之座，妙悟皆满，二行永绝，达无相法；住于佛住，得佛平等，到无障处不可转法；所行无碍，立不思议，普见三世；身恒充遍一切国土，智恒明达一切诸法；了一切行，尽一切疑，无能测身；一切菩萨等所求智，到佛无二究竟彼岸，具足如来平等解脱，证无中边佛平等地，尽于法界等虚空界。与不可说百千亿那由他佛刹微尘数菩萨摩诃萨俱，皆一生当得阿耨多罗三藐三菩提，各从他方种种国土而共来集，悉具菩萨方便智慧。所谓：善能观察一切众生，以方便力，令其调伏，住菩萨法；善能观察一切世界，以方便力，普皆往诣；善能观察涅槃境界，思惟筹量永离一切戏论分别，而修妙行无有间断；善能摄受一切众生，善入无量诸方便法，知诸众生空无所有而不坏业果；善知众生心使、诸根境界方便，种种差别悉能受持；三世佛法，自得解了，复为他说；于世、出世无量诸法，皆善安住，知其真实；于有为、无为一切诸法，悉善观察，知无有二；于一念中，悉能获得三世诸佛所有智慧；于念念中，悉能示现成等正觉，令一切众生发心成道；于一众生心之所缘，悉知一切众生境界；虽入如来一切智地，而不舍菩萨行诸所作业，智慧方便而无所作；为一一众生住无量劫，而于阿僧祇劫难可值遇，转正法轮调伏众生皆不唐捐，三世诸佛清净行愿悉已具足；成就如是无量功德，一切如来于无边劫说不可尽。其名曰：普贤菩萨、普眼菩萨、普化菩萨、普慧菩萨、普见菩萨、普光菩萨、普观菩萨、普照菩萨、普幢菩萨、普觉菩萨。如是等十不可说百千亿那由他佛刹微尘数，皆悉成就普贤行愿，深心大愿皆已圆满；一切诸佛出兴世处，悉能往诣请转法轮；善能受持诸佛法眼，不断一切诸佛种性；善知一切诸佛兴世授记次第、名号、国土、成等正觉、转于法轮；无佛世界现身成佛，能令一切杂染众生皆悉清净；能灭一切菩萨业障，入于无碍清净法界。</p>
<p>尔时，普贤菩萨摩诃萨入广大三昧，名佛华庄严；入此三昧时，十方所有一切世界六种、十八相动，出大音声靡不皆闻；然后从其三昧而起。</p>
<p>尔时，普慧菩萨知众已集，问普贤菩萨言：“佛子，愿为演说：何等为菩萨摩诃萨依？何等为奇特想？何等为行？何等为善知识？何等为勤精进？何等为心得安隐？何等为成就众生？何等为戒？何等为自知受记？何等为入菩萨？何等为入如来？何等为入众生心行？何等为入世界？何等为入劫？何等为说三世？何等为知三世？何等为发无疲厌心？何等为差别智？何等为陀罗尼？何等为演说佛？何等为发普贤心？何等为普贤行法？以何等故而起大悲？何等为发菩提心因缘？何等为于善知识起尊重心？何等为清净？何等为诸波罗蜜？何等为智随觉？何等为证知？何等为力？何等为平等？何等为佛法实义句？何等为说法？何等为持？何等为辩才？何等为自在？何等为无著性？何等为平等心？何等为出生智慧？何等为变化？何等为力持？何等为得大欣慰？何等为深入佛法？何等为依止？何等为发无畏心？何等为发无疑惑心？何等为不思议？何等为巧密语？何等为巧分别智？何等为入三昧？何等为遍入？何等为解脱门？何等为神通？何等为明？何等为解脱？何等为园林？何等为宫殿？何等为所乐？何等为庄严？何等为发不动心？何等为不舍深大心？何等为观察？何等为说法？何等为清净？何等为印？何等为智光照？何等为无等住？何等为无下劣心？何等为如山增上心？何等为入无上菩提如海智？何等为如宝住？何等为发如金刚大乘誓愿心？何等为大发起？何等为究竟大事？何等为不坏信？何等为授记？何等为善根回向？何等为得智慧？何等为发无边广大心？何等为伏藏？何等为律仪？何等为自在？何等为无碍用？何等为众生无碍用？何等为刹无碍用？何等为法无碍用？何等为身无碍用？何等为愿无碍用？何等为境界无碍用？何等为智无碍用？何等为神通无碍用？何等为神力无碍用？何等为力无碍用？何等为游戏？何等为境界？何等为力？何等为无畏？何等为不共法？何等为业？何等为身？何等为身业？何等为身？何等为语？何等为净修语业？何等为得守护？何等为成办大事？何等为心？何等为发心？何等为周遍心？何等为诸根？何等为深心？何等为增上深心？何等为勤修？何等为决定解？何等为决定解入世界？何等为决定解入众生界？何等为习气？何等为取？何等为修？何等为成就佛法？何等为退失佛法道？何等为离生道？何等为决定法？何等为出生佛法道？何等为大丈夫名号？何等为道？何等为无量道？何等为助道？何等为修道？何等为庄严道？何等为足？何等为手？何等为腹？何等为藏？何等为心？何等为被甲？何等为器仗？何等为首？何等为眼？何等为耳？何等为鼻？何等为舌？何等为身？何等为意？何等为行？何等为住？何等为坐？何等为卧？何等为所住处？何等为所行处？何等为观察？何等为普观察？何等为奋迅？何等为师子吼？何等为清净施？何等为清净戒？何等为清净忍？何等为清净精进？何等为清净定？何等为清净慧？何等为清净慈？何等为清净悲？何等为清净喜？何等为清净舍？何等为义？何等为法？何等为福德助道具？何等为智慧助道具？何等为明足？何等为求法？何等为明了法？何等为修行法？何等为魔？何等为魔业？何等为舍离魔业？何等为见佛？何等为佛业？何等为慢业？何等为智业？何等为魔所摄持？何等为佛所摄持？何等为法所摄持？何等为住兜率天所作业？何故于兜率天宫殁？何故现处胎？何等为现微细趣？何故现初生？何故现微笑？何故示行七步？何故现童子地？何故现处内宫？何故现出家？何故示苦行？云何往诣道场？云何坐道场？何等为坐道场时奇特相？何故示降魔？何等为成如来力？云何转法轮？何故因转法轮得白净法？何故如来、应、正等觉示般涅槃？善哉！佛子，如是等法，愿为演说！”</p>
<p>尔时，普贤菩萨告普慧等诸菩萨言：“佛子，菩萨摩诃萨有十种依。何等为十？所谓：以菩提心为依，恒不忘失故；以善知识为依，和合如一故；以善根为依，修习增长故；以波罗蜜为依，具足修行故；以一切法为依，究竟出离故；以大愿为依，增长菩提故；以诸行为依，普皆成就故；以一切菩萨为依，同一智慧故；以供养诸佛为依，信心清净故；以一切如来为依，如慈父教诲不断故。是为十。若诸菩萨安住此法，则得为如来无上大智所依处。</p>
<p>“佛子，菩萨摩诃萨有十种奇特想。何等为十？所谓：于一切善根生自善根想；于一切善根生菩提种子想；于一切众生生菩提器想；于一切愿生自愿想；于一切法生出离想；于一切行生自行想；于一切法生佛法想；于一切语言法生语言道想；于一切佛生慈父想；于一切如来生无二想。是为十。若诸菩萨安住此法，则得无上善巧想。</p>
<p>“佛子，菩萨摩诃萨有十种行。何等为十？所谓：一切众生行，普令成熟故；一切求法行，咸悉修学故；一切善根行，悉使增长故；一切三昧行，一心不乱故；一切智慧行，无不了知故；一切修习行，无不能修故；一切佛刹行，皆悉庄严故；一切善友行，恭敬供养故；一切如来行，尊重承事故；一切神通行，变化自在故。是为十。若诸菩萨安住此法，则得如来无上大智慧行。</p>
<p>“佛子，菩萨摩诃萨有十种善知识。何等为十？所谓：令住菩提心善知识；令生善根善知识；令行诸波罗蜜善知识；令解说一切法善知识；令成熟一切众生善知识；令得决定辩才善知识；令不著一切世间善知识；令于一切劫修行无厌倦善知识；令安住普贤行善知识；令入一切佛智所入善知识。是为十。</p>
<p>“佛子，菩萨摩诃萨有十种勤精进。何等为十？所谓：教化一切众生勤精进；深入一切法勤精进；严净一切世界勤精进；修行一切菩萨所学勤精进；灭除一切众生恶勤精进；止息一切三恶道苦勤精进；摧破一切众魔勤精进；愿为一切众生作清净眼勤精进；供养一切诸佛勤精进；令一切如来皆悉欢喜勤精进。是为十。若诸菩萨安住此法，则得具足如来无上精进波罗蜜。</p>
<p>“佛子，菩萨摩诃萨有十种心得安隐。何等为十？所谓：自住菩提心，亦当令他住菩提心，心得安隐；自究竟离忿诤，亦当令他离忿诤，心得安隐；自离凡愚法，亦令他离凡愚法，心得安隐；自勤修善根，亦令他勤修善根，心得安隐；自住波罗蜜道，亦令他住波罗蜜道，心得安隐；自生在佛家，亦当令他生于佛家，心得安隐；自深入无自性真实法，亦令他入无自性真实法，心得安隐；自不诽谤一切佛法，亦令他不诽谤一切佛法，心得安隐；自满一切智菩提愿，亦令他满一切智菩提愿，心得安隐；自深入一切如来无尽智藏，亦令他入一切如来无尽智藏，心得安隐。是为十。若诸菩萨安住此法，则得如来无上大智安隐。</p>
<p>“佛子，菩萨摩诃萨有十种成就众生。何等为十？所谓：以布施成就众生；以色身成就众生；以说法成就众生；以同行成就众生；以无染著成就众生；以开示菩萨行成就众生；以炽然示现一切世界成就众生；以示现佛法大威德成就众生；以种种神通变现成就众生；以种种微密善巧方便成就众生。是为十。菩萨以此成就众生界。</p>
<p>“佛子，菩萨摩诃萨有十种戒。何等为十？所谓：不舍菩提心戒；远离二乘地戒；观察利益一切众生戒；令一切众生住佛法戒；修一切菩萨所学戒；于一切法无所得戒；以一切善根回向菩提戒；不著一切如来身戒；思惟一切法离取著戒；诸根律仪戒。是为十。若诸菩萨安住此法，则得如来无上广大戒波罗蜜。</p>
<p>“佛子，菩萨摩诃萨有十种受记法，菩萨以此自知受记。何等为十？所谓：以殊胜意发菩提心，自知受记；永不厌舍诸菩萨行，自知受记；住一切劫行菩萨行，自知受记；修一切佛法，自知受记；于一切佛教一向深信，自知受记；修一切善根皆令成就，自知受记；置一切众生于佛菩提，自知受记；于一切善知识和合无二，自知受记；于一切善知识起如来想，自知受记；恒勤守护菩提本愿，自知受记。是为十。</p>
<p>“佛子，菩萨摩诃萨有十种入，入诸菩萨。何等为十？所谓：入本愿；入行；入聚；入诸波罗蜜；入成就；入差别愿；入种种解；入庄严佛土；入神力自在；入示现受生。是为十。菩萨以此普入三世一切菩萨。</p>
<p>“佛子，菩萨摩诃萨有十种入，入诸如来。何等为十？所谓：入无边成正觉；入无边转法轮；入无边方便法；入无边差别音声；入无边调伏众生；入无边神力自在；入无边种种差别身；入无边三昧；入无边力、无所畏；入无边示现涅槃。是为十。菩萨以此普入三世一切如来。</p>
<p>“佛子，菩萨摩诃萨有十种入众生行。何等为十？所谓：入一切众生过去行；入一切众生未来行；入一切众生现在行；入一切众生善行；入一切众生不善行；入一切众生心行；入一切众生根行；入一切众生解行；入一切众生烦恼习气行；入一切众生教化调伏时、非时行。是为十。菩萨以此普入一切诸众生行。</p>
<p>“佛子，菩萨摩诃萨有十种入世界。何等为十？所谓：入染世界；入净世界；入小世界；入大世界；入微尘中世界；入微细世界；入覆世界；入仰世界；入有佛世界；入无佛世界。是为十。菩萨以此普入十方一切世界。</p>
<p>“佛子，菩萨摩诃萨有十种入劫。何等为十？所谓：入过去劫；入未来劫；入现在劫；入可数劫；入不可数劫；入可数劫即不可数劫；入不可数劫即可数劫；入一切劫即非劫；入非劫即一切劫；入一切劫即一念。是为十。菩萨以此普入一切劫。</p>
<p>“佛子，菩萨摩诃萨有十种说三世。何等为十？所谓：过去世说过去世；过去世说未来世；过去世说现在世；未来世说过去世；未来世说现在世；未来世说无尽；现在世说过去世；现在世说未来世；现在世说平等；现在世说三世即一念。是为十。菩萨以此普说三世。</p>
<p>“佛子，菩萨摩诃萨有十种知三世。何等为十？所谓：知诸安立；知诸语言；知诸谈议；知诸轨则；知诸称谓；知诸制令；知其假名；知其无尽；知其寂灭；知一切空。是为十。菩萨以此普知一切三世诸法。</p>
<p>“佛子，菩萨摩诃萨发十种无疲厌心。何等为十？所谓：供养一切诸佛无疲厌心；亲近一切善知识无疲厌心；求一切法无疲厌心；听闻正法无疲厌心；宣说正法无疲厌心；教化调伏一切众生无疲厌心；置一切众生于佛菩提无疲厌心；于一一世界经不可说不可说劫行菩萨行无疲厌心；游行一切世界无疲厌心；观察思惟一切佛法无疲厌心。是为十。若诸菩萨安住此法，则得如来无疲厌无上大智。</p>
<p>“佛子，菩萨摩诃萨有十种差别智。何等为十？所谓：知众生差别智；知诸根差别智；知业报差别智；知受生差别智；知世界差别智；知法界差别智；知诸佛差别智；知诸法差别智；知三世差别智；知一切语言道差别智。是为十。若诸菩萨安住此法，则得如来无上广大差别智。</p>
<p>“佛子，菩萨摩诃萨有十种陀罗尼。何等为十？所谓：闻持陀罗尼，持一切法不忘失故；修行陀罗尼，如实巧观一切法故；思惟陀罗尼，了知一切诸法性故；法光明陀罗尼，照不思议诸佛法故；三昧陀罗尼，普于现在一切佛所听闻正法心不乱故；圆音陀罗尼，解了不思议音声语言故；三世陀罗尼，演说三世不可思议诸佛法故；种种辩才陀罗尼，演说无边诸佛法故；出生无碍耳陀罗尼，不可说佛所说之法悉能闻故；一切佛法陀罗尼，安住如来力、无畏故。是为十。若诸菩萨欲得此法，当勤修学。</p>
<p>“佛子，菩萨摩诃萨说十种佛。何等为十？所谓：成正觉佛；愿佛；业报佛；住持佛；涅槃佛；法界佛；心佛；三昧佛；本性佛；随乐佛。是为十。</p>
<p>“佛子，菩萨摩诃萨发十种普贤心。何等为十？所谓：发大慈心，救护一切众生故；发大悲心，代一切众生受苦故；发一切施心，悉舍所有故；发念一切智为首心，乐求一切佛法故；发功德庄严心，学一切菩萨行故；发如金刚心，一切处受生不忘失故；发如海心，一切白净法悉流入故；发如大山王心，一切恶言皆忍受故；发安隐心，施一切众生无怖畏故；发般若波罗蜜究竟心，巧观一切法无所有故。是为十。若诸菩萨安住此心，疾得成就普贤善巧智。</p>
<p>“佛子，菩萨摩诃萨有十种普贤行法。何等为十？所谓：愿住未来一切劫普贤行法；愿供养恭敬未来一切佛普贤行法；愿安置一切众生于普贤菩萨行普贤行法；愿积集一切善根普贤行法；愿入一切波罗蜜普贤行法；愿满足一切菩萨行普贤行法；愿庄严一切世界普贤行法；愿生一切佛刹普贤行法；愿善观察一切法普贤行法；愿于一切佛国土成无上菩提普贤行法。是为十。若诸菩萨勤修此法，疾得满足普贤行愿。</p>
<p>“佛子，菩萨摩诃萨以十种观众生而起大悲。何等为十？所谓：观察众生无依无怙而起大悲；观察众生性不调顺而起大悲；观察众生贫无善根而起大悲；观察众生长夜睡眠而起大悲；观察众生行不善法而起大悲；观察众生欲缚所缚而起大悲；观察众生没生死海而起大悲；观察众生长婴疾苦而起大悲；观察众生无善法欲而起大悲；观察众生失诸佛法而起大悲。是为十。菩萨恒以此心观察众生。</p>
<p>“佛子，菩萨摩诃萨有十种发菩提心因缘。何等为十？所谓：为教化调伏一切众生故，发菩提心；为除灭一切众生苦聚故，发菩提心；为与一切众生具足安乐故，发菩提心；为断一切众生愚痴故，发菩提心；为与一切众生佛智故，发菩提心；为恭敬供养一切诸佛故，发菩提心；为随如来教，令佛欢喜故，发菩提心；为见一切佛色身相好故，发菩提心；为入一切佛广大智慧故，发菩提心；为显现诸佛力、无所畏故，发菩提心。是为十。</p>
<p>“佛子，若菩萨发无上菩提心，为悟入一切智智故，亲近供养善知识时，应起十种心。何等为十？所谓：起给侍心、欢喜心、无违心、随顺心、无异求心、一向心、同善根心、同愿心、如来心、同圆满行心。是为十。</p>
<p>“佛子，若菩萨摩诃萨起如是心，则得十种清净。何等为十？所谓：深心清净，到于究竟无失坏故；色身清净，随其所宜为示现故；音声清净，了达一切诸语言故；辩才清净，善说无边诸佛法故；智慧清净，舍离一切愚痴暗故；受生清净，具足菩萨自在力故；眷属清净，成就过去同行众生诸善根故；果报清净，除灭一切诸业障故；大愿清净，与诸菩萨性无二故；诸行清净，以普贤乘而出离故。是为十。</p>
<p>“佛子，菩萨摩诃萨有十种波罗蜜。何等为十？所谓：施波罗蜜，悉舍一切诸所有故；戒波罗蜜，净佛戒故；忍波罗蜜，住佛忍故；精进波罗蜜，一切所作不退转故；禅波罗蜜，念一境故；般若波罗蜜，如实观察一切法故；智波罗蜜，入佛力故；愿波罗蜜，满足普贤诸大愿故；神通波罗蜜，示现一切自在用故；法波罗蜜，普入一切诸佛法故。是为十。若诸菩萨安住此法，则得具足如来无上大智波罗蜜。</p>
<p>“佛子，菩萨摩诃萨有十种智随觉。何等为十？所谓：一切世界无量差别智随觉；一切众生界不可思议智随觉；一切诸法一入种种，种种入一智随觉；一切法界广大智随觉；一切虚空界究竟智随觉；一切世界入过去世智随觉；一切世界入未来世智随觉；一切世界入现在世智随觉；一切如来无量行愿皆于一智而得圆满智随觉；三世诸佛皆同一行而得出离智随觉。是为十。若诸菩萨安住此法，则得一切法自在光明，所愿皆满，于一念顷悉能解了一切佛法成等正觉。</p>
<p>“佛子，菩萨摩诃萨有十种证知。何等为十？所谓：知一切法一相；知一切法无量相；知一切法在一念；知一切众生心行无碍；知一切众生诸根平等；知一切众生烦恼习气行；知一切众生心使行；知一切众生善、不善行；知一切菩萨愿行自在住持变化；知一切如来具足十力成等正觉。是为十。若诸菩萨安住此法，则得一切法善巧方便。</p>
<p>“佛子，菩萨摩诃萨有十种力。何等为十？所谓：入一切法自性力；入一切法如化力；入一切法如幻力；入一切法皆是佛法力；于一切法无染著力；于一切法甚明解力；于一切善知识恒不舍离尊重心力；令一切善根顺至无上智王力；于一切佛法深信不谤力；令一切智心不退善巧力。是为十。若诸菩萨安住此法，则具如来无上诸力。</p>
<p>“佛子，菩萨摩诃萨有十种平等。何等为十？所谓：于一切众生平等、一切法平等、一切刹平等、一切深心平等、一切善根平等、一切菩萨平等、一切愿平等、一切波罗蜜平等、一切行平等、一切佛平等。是为十。若诸菩萨安住此法，则得一切诸佛无上平等法。</p>
<p>“佛子，菩萨摩诃萨有十种佛法实义句。何等为十？所谓：一切法但有名；一切法犹如幻；一切法犹如影；一切法但缘起；一切法业清净；一切法但文字所作；一切法实际；一切法无相；一切法第一义；一切法法界。是为十。若诸菩萨安住此法，则善入一切智智无上真实义。</p>
<p>“佛子，菩萨摩诃萨说十种法。何等为十？所谓：说甚深法；说广大法；说种种法；说一切智法；说随顺波罗蜜法；说出生如来力法；说三世相应法；说令菩萨不退法；说赞叹佛功德法；说一切菩萨学一切佛平等、一切如来境界相应法。是为十。若诸菩萨安住此法，则得如来无上巧说法。</p>
<p>“佛子，菩萨摩诃萨有十种持。何等为十？所谓：持所集一切福德善根；持一切如来所说法；持一切譬喻；持一切法理趣门；持一切出生陀罗尼门；持一切除疑惑法；持成就一切菩萨法；持一切如来所说平等三昧门；持一切法照明门；持一切诸佛神通游戏力。是为十。若诸菩萨安住此法，则得如来无上大智住持力。</p>
<p>“佛子，菩萨摩诃萨有十种辩才。何等为十？所谓：于一切法无分别辩才；于一切法无所作辩才；于一切法无所著辩才；于一切法了达空辩才；于一切法无疑暗辩才；于一切法佛加被辩才；于一切法自觉悟辩才；于一切法文句差别善巧辩才；于一切法真实说辩才；随一切众生心令欢喜辩才。是为十。若诸菩萨安住此法，则得如来无上巧妙辩才。</p>
<p>“佛子，菩萨摩诃萨有十种自在。何等为十？所谓：教化调伏一切众生自在；普照一切法自在；修一切善根行自在；广大智自在；无所依戒自在；一切善根回向菩提自在；精进不退转自在；智慧摧破一切众魔自在；随所乐欲令发菩提心自在；随所应化现成正觉自在。是为十。若诸菩萨安住此法，则得如来无上大智自在。</p>
<p>“佛子，菩萨摩诃萨有十种无著。何等为十？所谓：于一切世界无著；于一切众生无著；于一切法无著；于一切所作无著；于一切善根无著；于一切受生处无著；于一切愿无著；于一切行无著；于一切菩萨无著；于一切佛无著。是为十。若诸菩萨安住此法，则能速转一切众想，得无上清净智慧。</p>
<p>“佛子，菩萨摩诃萨有十种平等心。何等为十？所谓：积集一切功德平等心；发一切差别愿平等心；于一切众生身平等心；于一切众生业报平等心；于一切法平等心；于一切净秽国土平等心；于一切众生解平等心；于一切行无所分别平等心；于一切佛力无畏平等心；于一切如来智慧平等心。是为十。若诸菩萨安住其中，则得如来无上大平等心。</p>
<p>“佛子，菩萨摩诃萨有十种出生智慧。何等为十？所谓：知一切众生解出生智慧；知一切佛刹种种差别出生智慧；知十方网分齐出生智慧；知覆仰等一切世界出生智慧；知一切法一性、种种性广大住出生智慧；知一切种种身出生智慧；知一切世间颠倒妄想悉无所著出生智慧；知一切法究竟皆以一道出离出生智慧；知如来神力能入一切法界出生智慧；知三世一切众生佛种不断出生智慧。是为十。若诸菩萨安住此法，则于诸法无不了达。</p>
<p>“佛子，菩萨摩诃萨有十种变化。何等为十？所谓：一切众生变化；一切身变化；一切刹变化；一切供养变化；一切音声变化；一切行愿变化；一切教化调伏众生变化；一切成正觉变化；一切说法变化；一切加持变化。是为十。若诸菩萨安住此法，则得具足一切无上变化法。</p>
<p>“佛子，菩萨摩诃萨有十种力持。何等为十？所谓：佛力持；法力持；众生力持；业力持；行力持；愿力持；境界力持；时力持；善力持；智力持。是为十。若诸菩萨安住此法，则于一切法得无上自在力持。</p>
<h2 id="大方广佛华严经卷第五十四"><a href="#大方广佛华严经卷第五十四" class="headerlink" title="大方广佛华严经卷第五十四"></a>大方广佛华严经卷第五十四</h2><h3 id="离世间品第三十八之二"><a href="#离世间品第三十八之二" class="headerlink" title="离世间品第三十八之二"></a>离世间品第三十八之二</h3><p>“佛子，菩萨摩诃萨有十种大欣慰。何等为十？所谓：诸菩萨发如是心：‘尽未来世所有诸佛出兴于世，我当皆得随逐承事令生欢喜。’如是思惟，心大欣慰。复作是念：‘彼诸如来出兴于世，我当悉以无上供具恭敬供养。’如是思惟，心大欣慰。复作是念：‘我于诸佛所兴供养时，彼诸如来必示诲我法，我悉以深心恭敬听受、如说修行，于菩萨地必得已生、现生、当生。’如是思惟，心大欣慰。复作是念：‘我当于不可说不可说劫行菩萨行，常与一切诸佛菩萨而得共俱。’如是思惟，心大欣慰。复作是念：‘我于往昔未发无上大菩提心，有诸怖畏，所谓：不活畏、恶名畏、死畏、堕恶道畏、大众威德畏。自一发心，悉皆远离，不惊不恐，不畏不惧，不怯不怖，一切众魔及诸外道所不能坏。’如是思惟，心大欣慰。复作是念：‘我当令一切众生成无上菩提；成菩提已，我当于彼佛所修菩萨行尽其形寿，以大信心兴所应供佛诸供养具而为供养；及涅槃后，各起无量塔供养舍利，及受持守护所有遗法。’如是思惟，心大欣慰。又作是念：‘十方所有一切世界，我当悉以无上庄严而庄严之，皆令具足种种奇妙平等清净，复以种种大神通力住持震动，光明照耀普使周遍。’如是思惟，心大欣慰。复作是念：‘我当断一切众生疑惑，净一切众生欲乐，启一切众生心意，灭一切众生烦恼，闭一切众生恶道门，开一切众生善趣门，破一切众生黑暗，与一切众生光明，令一切众生离众魔业，使一切众生至安隐处。’如是思惟，心大欣慰。菩萨摩诃萨复作是念：‘诸佛如来如优昙华，难可值遇，于无量劫莫能一见。我当于未来世欲见如来则便得见，诸佛如来常不舍我，恒住我所，令我得见，为我说法无有断绝；既闻法已，心意清净，远离谄曲，质直无伪，于念念中常见诸佛。’如是思惟，心大欣慰。复作是念：‘我于未来当得成佛，以佛神力，于一切世界，为一切众生各别示现成等正觉清净无畏大师子吼，以本大愿周遍法界，击大法鼓，雨大法雨，作大法施，于无量劫常演正法，大悲所持身、语、意业无有疲厌。’如是思惟，心大欣慰。佛子，是为菩萨摩诃萨十种大欣慰。若诸菩萨安住此法，则得无上成正觉智慧大欣慰。</p>
<p>“佛子，菩萨摩诃萨有十种深入佛法。何等为十？所谓：入过去世一切世界；入未来世一切世界；入现在世世界数、世界行、世界说、世界清净；入一切世界种种性；入一切众生种种业报；入一切菩萨种种行；知过去一切佛次第；知未来一切佛次第；知现在十方虚空法界等一切诸佛、国土众会、说法调伏；知世间法、声闻法、独觉法、菩萨法、如来法，虽知诸法皆无分别而说种种法，悉入法界无所入故，如其法说无所取著。是为十。若诸菩萨安住此法，则得入于阿耨多罗三藐三菩提大智慧甚深性。</p>
<p>“佛子，菩萨摩诃萨有十种依止，菩萨依此行菩萨行。何等为十？所谓：依止供养一切诸佛，行菩萨行；依止调伏一切众生，行菩萨行；依止亲近一切善友，行菩萨行；依止积集一切善根，行菩萨行；依止严净一切佛土，行菩萨行；依止不舍一切众生，行菩萨行；依止深入一切波罗蜜，行菩萨行；依止满足一切菩萨愿，行菩萨行；依止无量菩提心，行菩萨行；依止一切佛菩提，行菩萨行。是为十。菩萨依此行菩萨行。</p>
<p>“佛子，菩萨摩诃萨有十种发无畏心。何等为十？所谓：灭一切障碍业，发无畏心；于佛灭后护持正法，发无畏心；降伏一切魔，发无畏心；不惜身命，发无畏心；摧破一切外道邪论，发无畏心；令一切众生欢喜，发无畏心；令一切众会皆悉欢喜，发无畏心；调伏一切天、龙、夜叉、乾闼婆、阿修罗、迦楼罗、紧那罗、摩睺罗伽，发无畏心；离二乘地，入甚深法，发无畏心；于不可说不可说劫行菩萨行，心无疲厌，发无畏心。是为十。若诸菩萨安住此法，则得如来无上大智无所畏心。</p>
<p>“佛子，菩萨摩诃萨发十种无疑心，于一切佛法心无疑惑。何等为十？所谓：菩萨摩诃萨发如是心：‘我当以布施，摄一切众生；以戒、忍、精进、禅定、智慧、慈、悲、喜、舍，摄一切众生。’发此心时，决定无疑；若生疑心，无有是处。是为第一发无疑心。菩萨摩诃萨又作是念：‘未来诸佛出兴于世，我当一切承事供养。’发此心时，决定无疑；若生疑心，无有是处。是为第二发无疑心。菩萨摩诃萨又作是念：‘我当以种种奇妙光明网，周遍庄严一切世界。’发此心时，决定无疑；若生疑心，无有是处。是为第三发无疑心。菩萨摩诃萨又作是念：‘我当尽未来劫修菩萨行。无数、无量、无边、无等、不可数、不可称、不可思、不可量、不可说、不可说不可说，过诸算数，究竟法界、虚空界一切众生，我当悉以无上教化调伏法而成熟之。’发此心时，决定无疑；若生疑心，无有是处。是为第四发无疑心。菩萨摩诃萨又作是念：‘我当修菩萨行，满大誓愿，具一切智，安住其中。’发此心时，决定无疑；若生疑心，无有是处。是为第五发无疑心。菩萨摩诃萨又作是念：‘我当普为一切世间行菩萨行，为一切法清净光明，照明一切所有佛法。’发此心时，决定无疑；若生疑心，无有是处。是为第六发无疑心。菩萨摩诃萨又作是念：‘我当知一切法皆是佛法，随众生心，为其演说，悉令开悟。’发此心时，决定无疑；若生疑心，无有是处。是为第七发无疑心。菩萨摩诃萨又作是念：‘我当于一切法得无障碍门，知一切障碍不可得故；其心如是，无有疑惑，住真实性，乃至成于阿耨多罗三藐三菩提。’发此心时，决定无疑；若生疑心，无有是处。是为第八发无疑心。菩萨摩诃萨又作是念：‘我当知一切法莫不皆是出世间法，远离一切妄想颠倒，以一庄严而自庄严而无所庄严；于此自了，不由他悟。’发此心时，决定无疑；若生疑心，无有是处。是为第九发无疑心。菩萨摩诃萨又作是念：‘我当于一切法成最正觉，离一切妄想颠倒故，得一念相应智故，若一若异不可得故，离一切数故，究竟无为故，离一切言说故，住不可说境界际故。’发此心时，决定无疑；若生疑心，无有是处。是为第十发无疑心。若诸菩萨安住此法，则于一切佛法心无所疑。</p>
<p>“佛子，菩萨摩诃萨有十种不可思议。何等为十？所谓：一切善根，不可思议。一切誓愿，不可思议。知一切法如幻，不可思议。发菩提心修菩萨行，善根不失，无所分别，不可思议。虽深入一切法，亦不取灭度，以一切愿未成满故，不可思议。修菩萨道而示现降神、入胎、诞生、出家、苦行、往诣道场、降伏众魔、成最正觉、转正法轮、入般涅槃，神变自在无有休息，不舍悲愿救护众生，不可思议。虽能示现如来十力神变自在，而亦不舍等法界心教化众生，不可思议。知一切法无相是相，相是无相，无分别是分别，分别是无分别，非有是有，有是非有，无作是作，作是无作，非说是说，说是非说，不可思议。知心与菩提等，知菩提与心等，心及菩提与众生等，亦不生心颠倒、想颠倒、见颠倒，不可思议。于念念中入灭尽定，尽一切漏而不证实际，亦不尽有漏善根；虽知一切法无漏，而知漏尽，亦知漏灭；虽知佛法即世间法，世间法即佛法，而不于佛法中分别世间法，不于世间法中分别佛法；一切诸法悉入法界，无所入故；知一切法皆无二，无变易故；是为第十不可思议。佛子，是为菩萨摩诃萨十种不可思议。若诸菩萨安住其中，则得一切诸佛无上不可思议法。</p>
<p>“佛子，菩萨摩诃萨有十种巧密语。何等为十？所谓：于一切佛经中，巧密语；于一切受生处，巧密语；于一切菩萨神通变现、成等正觉，巧密语；于一切众生业报，巧密语；于一切众生所起染净，巧密语；于一切法究竟无障碍门，巧密语；于一切虚空界，一一方处悉有世界或成或坏，间无空处，巧密语；于一切法界、一切十方，乃至微细处，悉有如来示现初生，乃至成佛、入般涅槃，充满法界悉分别见，巧密语；见一切众生平等涅槃无变易故，而不舍大愿，以一切智愿未得圆满令满足故，巧密语；虽知一切法不由他悟，而不舍离诸善知识，于如来所转加尊敬，与善知识和合无二，于诸善根修习种植，回向安住，同一所作，同一体性，同一出离，同一成就，巧密语。是为十。若诸菩萨安住其中，则得如来无上善巧微密语。</p>
<p>“佛子，菩萨摩诃萨有十种巧分别智。何等为十？所谓：入一切刹巧分别智；入一切众生处巧分别智；入一切众生心行巧分别智；入一切众生根巧分别智；入一切众生业报巧分别智；入一切声闻行巧分别智；入一切独觉行巧分别智；入一切菩萨行巧分别智；入一切世间法巧分别智；入一切佛法巧分别智。是为十。若诸菩萨安住其中，则得一切诸佛无上善巧分别诸法智。</p>
<p>“佛子，菩萨摩诃萨有十种入三昧。何等为十？所谓：于一切世界入三昧；于一切众生身入三昧；于一切法入三昧；见一切佛入三昧；住一切劫入三昧；从三昧起现不思议身入三昧；于一切佛身入三昧；觉悟一切众生平等入三昧；一念中入一切菩萨三昧智入三昧；一念中以无碍智成就一切诸菩萨行愿无有休息入三昧。是为十。若诸菩萨安住其中，则得一切诸佛无上善巧三昧法。</p>
<p>“佛子，菩萨摩诃萨有十种遍入。何等为十？所谓：众生遍入；国土遍入；世间种种相遍入；火灾遍入；水灾遍入；佛遍入；庄严遍入；如来无边功德身遍入；一切种种说法遍入；一切如来种种供养遍入。是为十。若诸菩萨安住其中，则得如来无上大智遍入法。</p>
<p>“佛子，菩萨摩诃萨有十种解脱门。何等为十？所谓：一身周遍一切世界解脱门；于一切世界示现无量种种色相解脱门；以一切世界入一佛刹解脱门；普加持一切众生界解脱门；以一切佛庄严身充满一切世界解脱门；于自身中见一切世界解脱门；一念中往一切世界解脱门；于一世界示现一切如来出世解脱门；一身充满一切法界解脱门；一念中示现一切佛游戏神通解脱门。是为十。若诸菩萨安住其中，则得如来无上解脱门。</p>
<p>“佛子，菩萨摩诃萨有十种神通。何等为十？所谓：忆念宿命方便智通；天耳无碍方便智通；知他众生不思议心行方便智通；天眼观察无有障碍方便智通；随众生心现不思议大神通力方便智通；一身普现无量世界方便智通；一念遍入不可说不可说世界方便智通；出生无量庄严具，庄严不思议世界方便智通；示现不可说变化身方便智通；随不思议众生心，于不可说世界现成阿耨多罗三藐三菩提方便智通。是为十。若诸菩萨安住其中，则得如来无上大善巧神通，为一切众生种种示现，令其修学。</p>
<p>“佛子，菩萨摩诃萨有十种明。何等为十？所谓：知一切众生业报，善巧智明。知一切众生境界，寂灭清净，无诸戏论，善巧智明。知一切众生种种所缘唯是一相悉不可得，一切诸法皆如金刚，善巧智明。能以无量微妙音声，普闻十方一切世界，善巧智明。普坏一切心所染著，善巧智明。能以方便示现受生或不受生，善巧智明。舍离一切想、受境界，善巧智明。知一切法非相、非无相，一性无性，无所分别，而能了知种种诸法，于无量劫分别演说，住于法界，成阿耨多罗三藐三菩提，善巧智明。菩萨摩诃萨知一切众生生本无有生，了达受生不可得故，而知因、知缘、知事、知境界、知行、知生、知灭、知言说、知迷惑、知离迷惑、知颠倒、知离颠倒、知杂染、知清净、知生死、知涅槃、知可得、知不可得、知执著、知无执著、知住、知动、知去、知还、知起、知不起、知失坏、知出离、知成熟、知诸根、知调伏，随其所应种种教化，未曾忘失菩萨所行。何以故？菩萨但为利益众生故，发阿耨多罗三藐三菩提心，无余所为。是故，菩萨常化众生，身无疲倦，不违一切世间所作。是名缘起善巧智明。菩萨摩诃萨于佛无著，不起著心；于法无著，不起著心；于刹无著，不起著心；于众生无著，不起著心；不见有众生而行教化调伏说法，然亦不舍菩萨诸行，大悲大愿，见佛闻法，随顺修行，依于如来种诸善根，恭敬供养无有休息，能以神力震动十方无量世界，其心广大等法界故，知种种说法，知众生数，知众生差别，知苦生，知苦灭，知一切行皆如影像，行菩萨行，永断一切受生根本，但为救护一切众生，行菩萨行而无所行，随顺一切诸佛种性，发如大山王心，知一切虚妄颠倒，入一切种智门，智慧广大不可倾动，当成正觉，于生死海平等济渡一切众生，善巧智明。是为十。若诸菩萨安住其中，则得如来无上大善巧智明。</p>
<p>“佛子，菩萨摩诃萨有十种解脱。何等为十？所谓：烦恼解脱；邪见解脱；诸取解脱；蕴、处、界解脱；超二乘解脱；无生法忍解脱；于一切世间、一切刹、一切众生、一切法离著解脱；无边住解脱；发起一切菩萨行入如来无分别地解脱；于一念中悉能了知一切三世解脱。是为十。若诸菩萨安住此法，则能施作无上佛事，教化成熟一切众生。</p>
<p>“佛子，菩萨摩诃萨有十种园林。何等为十？所谓：生死是菩萨园林，无厌舍故；教化众生是菩萨园林，不疲倦故；住一切劫是菩萨园林，摄诸大行故；清净世界是菩萨园林，自所止住故；一切魔宫殿是菩萨园林，降伏彼众故；思惟所闻法是菩萨园林，如理观察故；六波罗蜜、四摄事、三十七菩提分法是菩萨园林，绍继慈父境界故；十力、四无所畏、十八不共乃至一切佛法是菩萨园林，不念余法故；示现一切菩萨威力自在神通是菩萨园林，以大神力转正法轮调伏众生无休息故；一念于一切处为一切众生示成正觉是菩萨园林，法身周遍尽虚空一切世界故。是为十。若诸菩萨安住此法，则得如来无上离忧恼、大安乐行。</p>
<p>“佛子，菩萨摩诃萨有十种宫殿。何等为十？所谓：菩提心是菩萨宫殿，恒不忘失故；十善业道福德智慧是菩萨宫殿，教化欲界众生故；四梵住禅定是菩萨宫殿，教化色界众生故；生净居天是菩萨宫殿，一切烦恼不染故；生无色界是菩萨宫殿，令诸众生离难处故；生杂染世界是菩萨宫殿，令一切众生断烦恼故；现处内宫妻子、眷属是菩萨宫殿，成就往昔同行众生故；现居轮王、护世、释、梵是菩萨宫殿，为调伏自在心众生故；住一切菩萨行游戏神通皆得自在是菩萨宫殿，善游戏诸禅解脱三昧智慧故；一切佛所受无上自在、一切智王灌顶记是菩萨宫殿，住十力庄严作一切法王自在事故。是为十。若诸菩萨安住其中，则得法灌顶，于一切世间神力自在。</p>
<p>“佛子，菩萨摩诃萨有十种所乐。何等为十？所谓：乐正念，心不散乱故；乐智慧，分别诸法故；乐往诣一切佛所，听法无厌故；乐诸佛，充满十方无边际故；乐菩萨，自在为诸众生以无量门而现身故；乐诸三昧门，于一三昧门入一切三昧门故；乐陀罗尼，持法不忘转受众生故；乐无碍辩才，于一文一句经不可说劫分别演说无穷尽故；乐成正觉，为一切众生以无量门示现于身成正觉故；乐转法轮，摧灭一切异道法故。是为十。若诸菩萨安住此法，则得一切诸佛如来无上法乐。</p>
<p>“佛子，菩萨摩诃萨有十种庄严。何等为十？所谓：力庄严，不可坏故；无畏庄严，无能伏故；义庄严，说不可说义无穷尽故；法庄严，八万四千法聚观察演说无忘失故；愿庄严，一切菩萨所发弘誓无退转故；行庄严，修普贤行而出离故；刹庄严，以一切刹作一刹故；普音庄严，周遍一切诸佛世界雨法雨故；力持庄严，于一切劫行无数行不断绝故；变化庄严，于一众生身示现一切众生数等身，令一切众生悉得知见，求一切智无退转故。是为十。若诸菩萨安住此法，则得如来一切无上法庄严。</p>
<p>“佛子，菩萨摩诃萨发十种不动心。何等为十？所谓：于一切所有悉皆能舍不动心；思惟观察一切佛法不动心；忆念供养一切诸佛不动心；于一切众生誓无恼害不动心；普摄众生不拣怨亲不动心；求一切佛法无有休息不动心；一切众生数等不可说不可说劫，行菩萨行不生疲厌亦无退转不动心；成就有根信、无浊信、清净信、极清净信、离垢信、明彻信、恭敬供养一切佛信、不退转信、不可尽信、无能坏信、大欢喜踊跃信不动心；成就出生一切智方便道不动心；闻一切菩萨行法信受不谤不动心。是为十。若诸菩萨安住此法，则得无上一切智不动心。</p>
<p>“佛子，菩萨摩诃萨有十种不舍深大心。何等为十？所谓：不舍成满一切佛菩提深大心；不舍教化调伏一切众生深大心；不舍不断一切诸佛种性深大心；不舍亲近一切善知识深大心；不舍供养一切诸佛深大心；不舍专求一切大乘功德法深大心；不舍于一切佛所修行梵行、护持净戒深大心；不舍亲近一切菩萨深大心；不舍求一切佛法方便护持深大心；不舍满一切菩萨行愿、集一切诸佛法深大心。是为十。若诸菩萨安住其中，则能不舍一切佛法。</p>
<p>“佛子，菩萨摩诃萨有十种智慧观察。何等为十？所谓：善巧分别说一切法智慧观察；了知三世一切善根智慧观察；了知一切诸菩萨行自在变化智慧观察；了知一切诸法义门智慧观察；了知一切诸佛威力智慧观察；了知一切陀罗尼门智慧观察；于一切世界普说正法智慧观察；入一切法界智慧观察；知一切十方不可思议智慧观察；知一切佛法智慧光明无有障碍智慧观察。是为十。若诸菩萨安住其中，则得如来无上大智慧观察。</p>
<p>“佛子，菩萨摩诃萨有十种说法。何等为十？所谓：说一切法皆从缘起；说一切法皆悉如幻；说一切法无有乖诤；说一切法无有边际；说一切法无所依止；说一切法犹如金刚；说一切法皆悉如如；说一切法皆悉寂静；说一切法皆悉出离；说一切法皆住一义，本性成就。是为十。若诸菩萨安住其中，则能善巧说一切法。</p>
<p>“佛子，菩萨摩诃萨有十种清净。何等为十？所谓：深心清净；断疑清净；离见清净；境界清净；求一切智清净；辩才清净；无畏清净；住一切菩萨智清净；受一切菩萨律仪清净；具足成就无上菩提、三十二种百福相、白净法、一切善根清净。是为十。若诸菩萨安住其中，则得一切如来无上清净法。</p>
<p>“佛子，菩萨摩诃萨有十种印。何等为十？所谓：菩萨摩诃萨知苦苦、坏苦、行苦，专求佛法，不生懈怠，行菩萨行无有疲懈，不惊不畏，不恐不怖，不舍大愿，求一切智坚固不退，究竟阿耨多罗三藐三菩提，是为第一印。菩萨摩诃萨见有众生愚痴狂乱，或以粗弊恶语而相毁辱，或以刀杖瓦石而加损害，终不以此境界舍菩萨心，但忍辱柔和，专修佛法，住最胜道，入离生位，是为第二印。菩萨摩诃萨闻说与一切智相应甚深佛法，能以自智，深信忍可，解了趣入，是为第三印。菩萨摩诃萨又作是念：‘我发深心求一切智，我当成佛得阿耨多罗三藐三菩提。一切众生流转五趣受无量苦，亦当令其发菩提心，深信欢喜，勤修精进，坚固不退。’是为第四印。菩萨摩诃萨知如来智无有边际，不以齐限测如来智；菩萨曾于无量佛所闻如来智无有边际故，能不以齐限测度；一切世间文字所说皆有齐限，悉不能知如来智慧；是为第五印。菩萨摩诃萨于阿耨多罗三藐三菩提得最胜欲、甚深欲、广欲、大欲、种种欲、无能胜欲、无上欲、坚固欲、众魔外道并其眷属无能坏欲、求一切智不退转欲，菩萨住如是等欲，于无上菩提毕竟不退，是为第六印。菩萨摩诃萨行菩萨行，不顾身命，无能沮坏，发心趣向一切智故，一切智性常现前故，得一切佛智光明故，终不舍离佛菩提，终不舍离善知识，是为第七印。菩萨摩诃萨若见善男子、善女人趣大乘者，令其增长求佛法心，令其安住一切善根，令其摄取一切智心，令其不退无上菩提，是为第八印。菩萨摩诃萨令一切众生得平等心，劝令勤修一切智道，以大悲心而为说法，令于阿耨多罗三藐三菩提永不退转，是为第九印。菩萨摩诃萨与三世诸佛同一善根，不断一切诸佛种性，究竟得至一切智智，是为第十印。佛子，是为菩萨摩诃萨十种印。菩萨以此速成阿耨多罗三藐三菩提，具足如来一切法无上智印。</p>
<p>“佛子，菩萨摩诃萨有十种智光照。何等为十？所谓：知定当成阿耨多罗三藐三菩提智光照；见一切佛智光照；见一切众生死此生彼智光照；解一切修多罗法门智光照；依善知识发菩提心集诸善根智光照；示现一切诸佛智光照；教化一切众生悉令安住如来地智光照；演说不可思议广大法门智光照；善巧了知一切诸佛神通威力智光照；满足一切诸波罗蜜智光照。是为十。若诸菩萨安住此法，则得一切诸佛无上智光照。</p>
<p>“佛子，菩萨摩诃萨有十种无等住，一切众生、声闻、独觉悉无与等。何等为十？所谓：菩萨摩诃萨虽观实际而不取证，以一切愿未成满故，是为第一无等住。菩萨摩诃萨种等法界一切善根，而不于中有少执著，是为第二无等住。菩萨摩诃萨修菩萨行，知其如化，以一切法悉寂灭故，而于佛法不生疑惑，是为第三无等住。菩萨摩诃萨虽离世间所有妄想，然能作意，于不可说劫行菩萨行，满足大愿，终不中起疲厌之心，是为第四无等住。菩萨摩诃萨于一切法无所取著，以一切法性寂灭故，而不证涅槃。何以故？一切智道未成满故，是为第五无等住。菩萨摩诃萨知一切劫皆即非劫，而真实说一切劫数，是为第六无等住。菩萨摩诃萨知一切法悉无所作，而不舍作道，求诸佛法，是为第七无等住。菩萨摩诃萨知三界唯心、三世唯心，而了知其心无量无边，是为第八无等住。菩萨摩诃萨为一众生，于不可说劫行菩萨行，欲令安住一切智地；如为一众生，为一切众生悉亦如是，而不生疲厌，是为第九无等住。菩萨摩诃萨虽修行圆满，而不证菩提。何以故？菩萨作如是念：‘我之所作本为众生，是故我应久处生死，方便利益，皆令安住无上佛道。’是为第十无等住。佛子，是为菩萨摩诃萨十种无等住。若诸菩萨安住其中，则得无上大智、一切佛法无等住。</p>
<h2 id="大方广佛华严经卷第五十五"><a href="#大方广佛华严经卷第五十五" class="headerlink" title="大方广佛华严经卷第五十五"></a>大方广佛华严经卷第五十五</h2><h3 id="离世间品第三十八之三"><a href="#离世间品第三十八之三" class="headerlink" title="离世间品第三十八之三"></a>离世间品第三十八之三</h3><p>“佛子，菩萨摩诃萨发十种无下劣心。何等为十？佛子，菩萨摩诃萨作如是念：‘我当降伏一切天魔及其眷属。’是为第一无下劣心。又作是念：‘我当悉破一切外道及其邪法。’是为第二无下劣心。又作是念：‘我当于一切众生善言开喻皆令欢喜。’是为第三无下劣心。又作是念：‘我当成满遍法界一切波罗蜜行。’是为第四无下劣心。又作是念：‘我当积集一切福德藏。’是为第五无下劣心。又作是念：‘无上菩提广大难成，我当修行悉令圆满。’是为第六无下劣心。又作是念：‘我当以无上教化、无上调伏，教化调伏一切众生。’是为第七无下劣心。又作是念：‘一切世界种种不同，我当以无量身成等正觉。’是为第八无下劣心。又作是念：‘我修菩萨行时，若有众生来从我乞手足、耳鼻、血肉、骨髓、妻子、象马乃至王位，如是一切悉皆能舍，不生一念忧悔之心，但为利益一切众生，不求果报，以大悲为首，大慈究竟。’是为第九无下劣心。又作是念：‘三世所有一切诸佛，一切佛法、一切众生、一切国土、一切世间、一切三世、一切虚空界、一切法界、一切语言施设界、一切寂灭涅槃界，如是一切种种诸法，我当以一念相应慧，悉知悉觉，悉见悉证，悉修悉断，然于其中无分别、离分别、无种种差别、无功德、无境界、非有非无、非一非二。以不二智知一切二，以无相智知一切相，以无分别智知一切分别，以无异智知一切异，以无差别智知一切差别，以无世间智知一切世间，以无世智知一切世，以无众生智知一切众生，以无执著智知一切执著，以无住处智知一切住处，以无杂染智知一切杂染，以无尽智知一切尽，以究竟法界智于一切世界示现身，以离言音智示不可说言音，以一自性智入于无自性，以一境界智现种种境界；知一切法不可说，而现大自在言说，证一切智地；为教化调伏一切众生故，于一切世间示现大神通变化。’是为第十无下劣心。佛子，是为菩萨摩诃萨发十种无下劣心。若诸菩萨安住此心，则得一切最上无下劣佛法。</p>
<p>“佛子，菩萨摩诃萨于阿耨多罗三藐三菩提，有十种如山增上心。何等为十？佛子，菩萨摩诃萨常作意勤修一切智法，是为第一如山增上心。恒观一切法本性空无所得，是为第二如山增上心。愿于无量劫行菩萨行，修一切白净法，以住一切白净法故，知见如来无量智慧，是为第三如山增上心。为求一切佛法故，等心敬奉诸善知识，无异希求，无盗法心，唯生尊重，未曾有意，一切所有悉皆能舍，是为第四如山增上心。若有众生骂辱、毁谤、打棒、屠割，苦其形体，乃至断命，如是等事悉皆能受，终不因此生动乱心、生瞋害心，亦不退舍大悲弘誓，更令增长无有休息。何以故？菩萨于一切法如实出离，舍成就故；证得一切诸如来法，忍辱柔和已自在故。是为第五如山增上心。菩萨摩诃萨成就增上大功德，所谓：天增上功德、人增上功德、色增上功德、力增上功德、眷属增上功德、欲增上功德、王位增上功德、自在增上功德、福德增上功德、智慧增上功德。虽复成就如是功德，终不于此而生染著，所谓：不著味、不著欲、不著财富、不著眷属；但深乐法，随法去、随法住、随法趣向、随法究竟，以法为依、以法为救、以法为归、以法为舍，守护法、爱乐法、希求法、思惟法。佛子，菩萨摩诃萨虽复具受种种法乐，而常远离众魔境界。何以故？菩萨摩诃萨于过去世发如是心：‘我当令一切众生皆悉永离众魔境界，住佛境故。’是为第六如山增上心。菩萨摩诃萨为求阿耨多罗三藐三菩提，已于无量阿僧祇劫行菩萨道精勤匪懈，犹谓：‘我今始发阿耨多罗三藐三菩提心。’行菩萨行，亦不惊、亦不怖、亦不畏。虽能一念即成阿耨多罗三藐三菩提，然为众生故，于无量劫行菩萨行无有休息，是为第七如山增上心。菩萨摩诃萨知一切众生性不和善，难调难度，不能知恩，不能报恩，是故为其发大誓愿，欲令皆得心意自在，所行无碍，舍离恶念，不于他所生诸烦恼，是为第八如山增上心。菩萨摩诃萨复作是念：‘非他令我发菩提心，亦不待人助我修行。我自发心，集诸佛法，誓期自勉，尽未来劫行菩萨道，成阿耨多罗三藐三菩提。是故我今修菩萨行，当净自心亦净他心，当知自境界亦知他境界，我当悉与三世诸佛境界平等。’是为第九如山增上心。菩萨摩诃萨作如是观：‘无有一法修菩萨行，无有一法满菩萨行，无有一法教化调伏一切众生，无有一法供养恭敬一切诸佛，无有一法于阿耨多罗三藐三菩提已成、今成、当成，无有一法已说、今说、当说，说者及法俱不可得，而亦不舍阿耨多罗三藐三菩提愿。’何以故？菩萨求一切法皆无所得，如是出生阿耨多罗三藐三菩提。是故，于法虽无所得，而勤修习增上善业，清净对治，智慧圆满，念念增长，一切具足。其心于此不惊不怖，不作是念：‘若一切法皆悉寂灭，我有何义求于无上菩提之道？’是为第十如山增上心。佛子，是为菩萨摩诃萨于阿耨多罗三藐三菩提十种如山增上心。若诸菩萨安住其中，则得如来无上大智山王增上心。</p>
<p>“佛子，菩萨摩诃萨有十种入阿耨多罗三藐三菩提如海智。何等为十？所谓：入一切无量众生界，是为第一如海智。入一切世界而不起分别，是为第二如海智。知一切虚空界无量无碍，普入十方一切差别世界网，是为第三如海智。菩萨摩诃萨善入法界，所谓：无碍入、不断入、不常入、无量入、不生入、不灭入、一切入，悉了知故，是为第四如海智。菩萨摩诃萨于过去、未来、现在诸佛、菩萨、法师、声闻、独觉及一切凡夫所集善根已集、现集、当集，三世诸佛于阿耨多罗三藐三菩提已成、今成、当成所有善根，三世诸佛说法调伏一切众生已说、今说、当说所有善根，于彼一切皆悉了知，深信随喜，愿乐修习，无有厌足，是为第五如海智。菩萨摩诃萨于念念中入过去世不可说劫，于一劫中，或百亿佛出世，或千亿佛出世，或百千亿佛出世，或无数、或无量、或无边、或无等、或不可数、或不可称、或不可思、或不可量、或不可说、或不可说不可说，超过算数诸佛世尊出兴于世，及彼诸佛道场众会声闻、菩萨说法调伏，一切众生寿命延促，法住久近，如是一切悉皆明见；如一劫，一切诸劫皆亦如是。其无佛劫所有众生，有于阿耨多罗三藐三菩提种诸善根，亦悉了知；若有众生善根熟已，于未来世当得见佛，亦悉了知。如是观察过去世不可说不可说劫，心无厌足，是为第六如海智。菩萨摩诃萨入未来世，观察分别一切诸劫无量无边，知何劫有佛，何劫无佛，何劫有几如来出世，一一如来名号何等，住何世界，世界名何，度几众生，寿命几时。如是观察，尽未来际皆悉了知，不可穷尽而无厌足，是为第七如海智。菩萨摩诃萨入现在世观察思惟，于念念中普见十方无边品类不可说世界，皆有诸佛于无上菩提已成、今成、当成，往诣道场菩提树下，坐吉祥草，降伏魔军，成阿耨多罗三藐三菩提；从此起已，入于城邑，升天宫殿，说微妙法，转大法轮，示现神通，调伏众生，乃至付嘱阿耨多罗三藐三菩提法，舍于寿命，入般涅槃；入涅槃已，结集法藏令久住世，庄严佛塔种种供养。亦见彼世界所有众生，值佛闻法，受持讽诵，忆念思惟，增长慧解。如是观察普遍十方，而于佛法无有错谬。何以故？菩萨摩诃萨了知诸佛皆悉如梦，而能往诣一切佛所恭敬供养。菩萨尔时，不著自身、不著诸佛、不著世界、不著众会、不著说法、不著劫数，然见佛闻法，观察世界，入诸劫数，无有厌足，是为第八如海智。菩萨摩诃萨于不可说不可说劫一一劫中，供养恭敬不可说不可说无量诸佛，示现自身殁此生彼，以出过三界一切供具而为供养，并及供养菩萨、声闻、一切大众；一一如来般涅槃后，皆以无上供具供养舍利，及广行惠施满足众生。佛子，菩萨摩诃萨以不可思议心、不求报心、究竟心、饶益心，于不可说不可说劫，为阿耨多罗三藐三菩提故，供养诸佛，饶益众生，护持正法，开示演说，是为第九如海智。菩萨摩诃萨于一切佛所、一切菩萨所、一切法师所，一向专求菩萨所说法、菩萨所学法、菩萨所教法、菩萨修行法、菩萨清净法、菩萨成熟法、菩萨调伏法、菩萨平等法、菩萨出离法、菩萨总持法；得此法已，受持读诵，分别解说，无有厌足；令无量众生，于佛法中，发一切智相应心，入真实相，于阿耨多罗三藐三菩提得不退转。菩萨如是于不可说不可说劫无有厌足，是为第十如海智。佛子，是为菩萨摩诃萨十种入阿耨多罗三藐三菩提如海智。若诸菩萨安住此法，则得一切诸佛无上大智慧海。</p>
<p>“佛子，菩萨摩诃萨于阿耨多罗三藐三菩提，有十种如宝住。何等为十？佛子，菩萨摩诃萨悉能往诣无数世界诸如来所，瞻觐顶礼，承事供养，是为第一如宝住。于不思议诸如来所，听闻正法，受持忆念，不令忘失，分别思惟，觉慧增长，如是所作充满十方，是为第二如宝住。于此刹殁，余处现生，而于佛法无所迷惑，是为第三如宝住。知从一法出一切法，而能各各分别演说，以一切法种种义究竟皆是一义故，是为第四如宝住。知厌离烦恼，知止息烦恼，知防护烦恼，知除断烦恼，修菩萨行不证实际，究竟到于实际彼岸，方便善巧，善学所学，令往昔愿行皆得成满，身不疲倦，是为第五如宝住。知一切众生心所分别皆无处所，而亦说有种种方处；虽无分别、无所造作，为欲调伏一切众生而有修行、而有所作，是为第六如宝住。知一切法皆同一性，所谓：无性，无种种性，无无量性，无可算数性，无可称量性，无色无相，若一若多皆不可得，而决定了知此是诸佛法、此是菩萨法、此是独觉法、此是声闻法、此是凡夫法、此是善法、此是不善法、此是世间法、此是出世间法、此是过失法、此是无过失法、此是有漏法、此是无漏法，乃至此是有为法、此是无为法，是为第七如宝住。菩萨摩诃萨求佛不可得、求菩萨不可得、求法不可得、求众生不可得，而亦不舍调伏众生令于诸法成正觉愿。何以故？菩萨摩诃萨善巧观察，知一切众生分别，知一切众生境界，方便化导令得涅槃；为欲满足化众生愿，炽然修行菩萨行故。是为第八如宝住。菩萨摩诃萨知善巧说法、示现涅槃，为度众生所有方便，一切皆是心想建立，非是颠倒，亦非虚诳。何以故？菩萨了知一切诸法三世平等、如如不动、实际无住，不见有一众生已受化、今受化、当受化，亦自了知无所修行，无有少法若生若灭而可得者，而依于一切法，令所愿不空。是为第九如宝住。菩萨摩诃萨于不思议无量诸佛一一佛所，闻不可说不可说授记法，名号各异，劫数不同；从于一劫乃至不可说不可说劫常如是闻，闻已修行，不惊不怖，不迷不惑，知如来智不思议故，如来授记言无二故，自身行愿殊胜力故，随应受化令成阿耨多罗三藐三菩提满等法界一切愿故，是为第十如宝住。佛子，是为菩萨摩诃萨于阿耨多罗三藐三菩提十种如宝住。若诸菩萨安住此法，则得诸佛无上大智慧宝。</p>
<p>“佛子，菩萨摩诃萨发十种如金刚大乘誓愿心。何等为十？佛子，菩萨摩诃萨作如是念：‘一切诸法，无有边际，不可穷尽。我当以尽三世智，普皆觉了，无有遗余。’是为第一如金刚大乘誓愿心。菩萨摩诃萨又作是念：‘于一毛端处有无量无边众生，何况一切法界！我当皆以无上涅槃而灭度之。’是为第二如金刚大乘誓愿心。菩萨摩诃萨又作是念：‘十方世界，无量无边，无有齐限，不可穷尽。我当以诸佛国土最上庄严，庄严如是一切世界，所有庄严皆悉真实。’是为第三如金刚大乘誓愿心。菩萨摩诃萨又作是念：‘一切众生，无量无边，无有齐限，不可穷尽。我当以一切善根，回向于彼无上智光，照耀于彼。’是为第四如金刚大乘誓愿心。菩萨摩诃萨又作是念：‘一切诸佛，无量无边，无有齐限，不可穷尽。我当以所种善根回向供养，悉令周遍，无所缺少，然后我当成阿耨多罗三藐三菩提。’是为第五如金刚大乘誓愿心。佛子，菩萨摩诃萨见一切佛，闻所说法生大欢喜，不著自身，不著佛身，解如来身非实非虚、非有非无、非性非无性、非色非无色、非相非无相、非生非灭，实无所有，亦不坏有。何以故？不可以一切性相而取著故。是为第六如金刚大乘誓愿心。佛子，菩萨摩诃萨，或被众生诃骂毁呰、挝打楚挞，或截手足，或割耳鼻，或挑其目，或级其头；如是一切皆能忍受，终不因此生恚害心。于不可说不可说无央数劫修菩萨行，摄受众生恒无废舍。何以故？菩萨摩诃萨已善观察一切诸法无有二相，心不动乱，能舍自身忍其苦故。是为第七如金刚大乘誓愿心。佛子，菩萨摩诃萨又作是念：‘未来世劫，无量无边，无有齐限，不可穷尽。我当尽彼劫，于一世界，行菩萨道教化众生；如一世界，尽法界、虚空界、一切世界悉亦如是，而心不惊、不怖、不畏。何以故？为菩萨道法应如是，为一切众生而修行故。’是为第八如金刚大乘誓愿心。佛子，菩萨摩诃萨又作是念：‘阿耨多罗三藐三菩提以心为本，心若清净，则能圆满一切善根，于佛菩提必得自在，欲成阿耨多罗三藐三菩提随意即成。若欲除断一切取缘，住一向道，我亦能得，而我不断，为欲究竟佛菩提故，亦不即证无上菩提。何以故？为满本愿，尽一切世界行菩萨行化众生故。’是为第九如金刚大乘誓愿心。佛子，菩萨摩诃萨知佛不可得、菩提不可得、菩萨不可得、一切法不可得、众生不可得、心不可得、行不可得、过去不可得、未来不可得、现在不可得、一切世间不可得、有为无为不可得。菩萨如是寂静住、甚深住、寂灭住、无诤住、无言住、无二住、无等住、自性住、如理住、解脱住、涅槃住、实际住，而亦不舍一切大愿，不舍萨婆若心，不舍菩萨行，不舍教化众生，不舍诸波罗蜜，不舍调伏众生，不舍承事诸佛，不舍演说诸法，不舍庄严世界。何以故？菩萨摩诃萨发大愿故，虽复了达一切法相，大慈悲心转更增长，无量功德皆具修行，于诸众生心不舍离。何以故？‘一切诸法皆无所有，凡夫愚迷不知不觉，我当令彼悉得开悟，于诸法性分明照了。’何以故？‘一切诸佛安住寂灭，而以大悲心，于诸世间说法教化曾无休息。我今云何而舍大悲？又我先发广大誓愿心，发决定利益一切众生心，发积集一切善根心，发安住善巧回向心，发出生甚深智慧心，发含受一切众生心，发于一切众生平等心；作真实语、不虚诳语，愿与一切众生无上大法，愿不断一切诸佛种性。今一切众生未得解脱、未成正觉、未具佛法，大愿未满，云何而欲舍离大悲？’是为第十如金刚大乘誓愿心。佛子，是为菩萨摩诃萨发十种如金刚大乘誓愿心。若诸菩萨安住此法，则得如来金刚性无上大神通智</p>
<p>“佛子，菩萨摩诃萨有十种大发起。何等为十？佛子，菩萨摩诃萨作如是念：‘我当供养恭敬一切诸佛。’是为第一大发起。又作是念：‘我当长养一切菩萨所有善根。’是为第二大发起。又作是念：‘我当于一切如来般涅槃后，庄严佛塔，以一切华、一切鬘、一切香、一切涂香、一切末香、一切衣、一切盖、一切幢、一切幡而供养之，受持守护彼佛正法。’是为第三大发起。又作是念：‘我当教化调伏一切众生，令得阿耨多罗三藐三菩提。’是为第四大发起。又作是念：‘我当以诸佛国土无上庄严，而以庄严一切世界。’是为第五大发起。又作是念：‘我当发大悲心，为一众生，于一切世界，一一各尽未来际劫行菩萨行；如为一众生，为一切众生悉亦如是，皆令得佛无上菩提，乃至不生一念疲懈。’是为第六大发起。又作是念：‘彼诸如来无量无边，我当于一如来所，经不思议劫恭敬供养；如于一如来，于一切如来悉亦如是。’是为第七大发起。菩萨摩诃萨又作是念：‘彼诸如来灭度之后，我当为一一如来所有舍利各起宝塔，其量高广与不可说诸世界等；造佛形像亦复如是，于不可思议劫以一切宝幢、幡盖、香华、衣服而为供养，不生一念厌倦之心。为成就佛法故，为供养诸佛故，为教化众生故，为护持正法开示演说故。’是为第八大发起。菩萨摩诃萨又作是念：‘我当以此善根成无上菩提，得入一切诸如来地，与一切如来体性平等。’是为第九大发起。菩萨摩诃萨复作是念：‘我当成正觉已，于一切世界不可说劫，演说正法，示现不可思议自在神通，身、语及意不生疲倦，不离正法。以佛力所持故，为一切众生勤行大愿故，大慈为首故，大悲究竟故，达无相法故，住真实语故，证一切法皆寂灭故；知一切众生悉不可得而亦不违诸业所作故，与三世佛同一体故，周遍法界、虚空界故，通达诸法无相故，成就不生不灭故，具足一切佛法故，以大愿力调伏众生，作大佛事无有休息。’是为第十大发起。佛子，是为菩萨摩诃萨十种大发起。若诸菩萨安住此法，则不断菩萨行，具足如来无上大智。</p>
<p>“佛子，菩萨摩诃萨有十种究竟大事。何等为十？所谓：恭敬供养一切如来究竟大事；随所念众生悉能救护究竟大事；专求一切佛法究竟大事；积集一切善根究竟大事；思惟一切佛法究竟大事；满足一切誓愿究竟大事；成就一切菩萨行究竟大事；奉事一切善知识究竟大事；往诣一切世界诸如来所究竟大事；闻持一切诸佛正法究竟大事。是为十。若诸菩萨安住此法，则得阿耨多罗三藐三菩提大智慧究竟事。</p>
<p>“佛子，菩萨摩诃萨有十种不坏信。何等为十？所谓：于一切佛不坏信；于一切佛法不坏信；于一切圣僧不坏信；于一切菩萨不坏信；于一切善知识不坏信；于一切众生不坏信；于一切菩萨大愿不坏信；于一切菩萨行不坏信；于恭敬供养一切诸佛不坏信；于菩萨巧密方便教化调伏一切众生不坏信。是为十。若诸菩萨安住此法，则得诸佛无上大智慧不坏信。</p>
<p>“佛子，菩萨摩诃萨有十种得授记。何等为十？所谓：内有甚深解得授记；能随顺起菩萨诸善根得授记；修广大行得授记；现前得授记；不现前得授记；因自心证菩提得授记；成就忍得授记；教化调伏众生得授记；究竟一切劫数得授记；一切菩萨行自在得授记。是为十。若诸菩萨安住此法，则于一切诸佛所而得授记。</p>
<p>“佛子，菩萨摩诃萨有十种善根回向，菩萨由此能以一切善根悉皆回向。何等为十？所谓：以我善根同善知识愿，如是成就，莫别成就；以我善根同善知识心，如是成就，莫别成就；以我善根同善知识行，如是成就，莫别成就；以我善根同善知识善根，如是成就，莫别成就；以我善根同善知识平等，如是成就，莫别成就；以我善根同善知识念，如是成就，莫别成就；以我善根同善知识清净，如是成就，莫别成就；以我善根同善知识所住，如是成就，莫别成就；以我善根同善知识成满，如是成就，莫别成就；以我善根同善知识不坏，如是成就，莫别成就。是为十。若诸菩萨安住此法，则得无上善根回向。</p>
<p>“佛子，菩萨摩诃萨有十种得智慧。何等为十？所谓：于施自在得智慧；深解一切佛法得智慧；入如来无边智得智慧；于一切问答中能断疑得智慧；入于智者义得智慧；深解一切如来于一切佛法中言音善巧得智慧；深解于诸佛所种少善根必能满足一切白净法获如来无量智得智慧；成就菩萨不思议住得智慧；于一念中悉能往诣不可说佛刹得智慧；觉一切佛菩提、入一切法界闻持一切佛所说法、深入一切如来种种庄严言音得智慧。是为十。若诸菩萨安住此法，则得一切诸佛无上现证智。</p>
<p>“佛子，菩萨摩诃萨有十种发无量无边广大心。何等为十？所谓：于一切诸佛所，发无量无边广大心；观一切众生界，发无量无边广大心；观一切刹、一切世、一切法界，发无量无边广大心；观察一切法皆如虚空，发无量无边广大心；观察一切菩萨广大行，发无量无边广大心；正念三世一切诸佛，发无量无边广大心；观不思议诸业果报，发无量无边广大心；严净一切佛刹，发无量无边广大心；遍入一切诸佛大会，发无量无边广大心；观察一切如来妙音，发无量无边广大心。是为十。若诸菩萨安住此心，则得一切佛法无量无边广大智慧海。</p>
<p>“佛子，菩萨摩诃萨有十种伏藏。何等为十？所谓：知一切法是起功德行藏；知一切法是正思惟藏；知一切法是陀罗尼照明藏；知一切法是辩才开演藏；知一切法是不可说善觉真实藏；知一切佛自在神通是观察示现藏；知一切法是善巧出生平等藏；知一切法是常见一切诸佛藏；知一切不思议劫是善了皆如幻住藏；知一切诸佛菩萨是发生欢喜净信藏。是为十。若诸菩萨安住此法，则得一切诸佛无上智慧法藏，悉能调伏一切众生。</p>
<p>“佛子，菩萨摩诃萨有十种律仪。何等为十？所谓：于一切佛法不生诽谤律仪；于一切佛所信乐心不可坏律仪；于一切菩萨所起尊重恭敬律仪；于一切善知识所终不舍爱乐心律仪；于一切声闻、独觉不生忆念心律仪；远离一切退菩萨道律仪；不起一切损害众生心律仪；修一切善根皆令究竟律仪；于一切魔悉能降伏律仪；于一切波罗蜜皆令满足律仪。是为十。若诸菩萨安住此法，则得无上大智律仪。</p>
<p>“佛子，菩萨摩诃萨有十种自在。何等为十？所谓：命自在，于不可说劫住寿命故；心自在，智慧能入阿僧祇诸三昧故；资具自在，能以无量庄严庄严一切世界故；业自在，随时受报故；受生自在，于一切世界示现受生故；解自在，于一切世界见佛充满故；愿自在，随欲随时于诸刹中成正觉故；神力自在，示现一切大神变故；法自在，示现无边诸法门故；智自在，于念念中示现如来十力、无畏、成正觉故。是为十。若诸菩萨安住此法，则得圆满一切诸佛诸波罗蜜智慧神力菩提自在。</p>
<h2 id="大方广佛华严经卷第五十六"><a href="#大方广佛华严经卷第五十六" class="headerlink" title="大方广佛华严经卷第五十六"></a>大方广佛华严经卷第五十六</h2><h3 id="离世间品第三十八之四"><a href="#离世间品第三十八之四" class="headerlink" title="离世间品第三十八之四"></a>离世间品第三十八之四</h3><p>“佛子，菩萨摩诃萨有十种无碍用。何等为十？所谓：众生无碍用；国土无碍用；法无碍用；身无碍用；愿无碍用；境界无碍用；智无碍用；神通无碍用；神力无碍用；力无碍用。</p>
<p>“佛子，云何为菩萨摩诃萨众生等无碍用？</p>
<p>“佛子，菩萨摩诃萨有十种众生无碍用。何者为十？所谓：知一切众生无众生无碍用；知一切众生但想所持无碍用；为一切众生说法未曾失时无碍用；普化现一切众生界无碍用；置一切众生于一毛孔中而不迫隘无碍用；为一切众生示现他方一切世界令其悉见无碍用；为一切众生示现释、梵、护世诸天身无碍用；为一切众生示现声闻、辟支佛寂静威仪无碍用；为一切众生示现菩萨行无碍用；为一切众生示现诸佛色身相好、一切智力、成等正觉无碍用。是为十。</p>
<p>“佛子，菩萨摩诃萨有十种国土无碍用。何等为十？所谓：一切刹作一刹无碍用；一切刹入一毛孔无碍用；知一切刹无有尽无碍用；一身结跏趺坐充满一切刹无碍用；一身中现一切刹无碍用；震动一切刹不令众生恐怖无碍用；以一切刹庄严具庄严一刹无碍用；以一刹庄严具庄严一切刹无碍用；以一如来一众会遍一切佛刹示现众生无碍用；一切小刹、中刹、大刹、广刹、深刹、仰刹、覆刹、侧刹、正刹，遍诸方网，无量差别，以此普示一切众生无碍用。是为十。</p>
<p>“佛子，菩萨摩诃萨有十种法无碍用。何等为十？所谓：知一切法入一法、一法入一切法，而亦不违众生心解无碍用；从般若波罗蜜出生一切法，为他解说悉令开悟无碍用；知一切法离文字，而令众生皆得悟入无碍用；知一切法入一相，而能演说无量法相无碍用；知一切法离言说，能为他说无边法门无碍用；于一切法善转普门字轮无碍用；以一切法入一法门而不相违，于不可说劫说不穷尽无碍用；以一切法悉入佛法，令诸众生皆得悟解无碍用；知一切法无有边际无碍用；知一切法无障碍际，犹如幻网无量差别，于无量劫为众生说不可穷尽无碍用。是为十。</p>
<p>“佛子，菩萨摩诃萨有十种身无碍用。何等为十？所谓：以一切众生身入己身无碍用；以己身入一切众生身无碍用；一切佛身入一佛身无碍用；一佛身入一切佛身无碍用；一切刹入己身无碍用；以一身充遍一切三世法示现众生无碍用；于一身示现无边身入三昧无碍用；于一身示现众生数等身成正觉无碍用；于一切众生身现一众生身、于一众生身现一切众生身无碍用；于一切众生身示现法身、于法身示现一切众生身无碍用。是为十。</p>
<p>“佛子，菩萨摩诃萨有十种愿无碍用。何等为十？所谓：以一切菩萨愿作自愿无碍用；以一切佛成菩提愿力示现自成正觉无碍用；随所化众生自成阿耨多罗三藐三菩提无碍用；于一切无边际劫大愿不断无碍用；远离识身，不著智身，以自在愿现一切身无碍用；舍弃自身成满他愿无碍用；普教化一切众生而不舍大愿无碍用；于一切劫行菩萨行而大愿不断无碍用；于一毛孔现成正觉，以愿力故，充遍一切诸佛国土，于不可说不可说世界，为一一众生如是示现无碍用；说一句法遍一切法界，兴大正法云，耀解脱电光，震实法雷音，雨甘露味雨，以大愿力充洽一切诸众生界无碍用。是为十。</p>
<p>“佛子，菩萨摩诃萨有十种境界无碍用。何等为十？所谓：在法界境界而不舍众生境界无碍用；在佛境界而不舍魔境界无碍用；在涅槃境界而不舍生死境界无碍用；入一切智境界而不断菩萨种性境界无碍用；住寂静境界而不舍散乱境界无碍用；住无去、无来、无戏论、无相状、无体性、无言说、如虚空境界而不舍一切众生戏论境界无碍用；住诸力解脱境界而不舍一切诸方所境界无碍用；入无众生际境界而不舍教化一切众生无碍用；住禅定解脱、神通明智、寂静境界而于一切世界示现受生无碍用；住如来一切行庄严成正觉境界而现一切声闻、辟支佛寂静威仪无碍用。是为十。</p>
<p>“佛子，菩萨摩诃萨有十种智无碍用。何等为十？所谓：无尽辩才无碍用；一切总持无有忘失无碍用；能决定知、决定说一切众生诸根无碍用；于一念中以无碍智知一切众生心之所行无碍用；知一切众生欲乐、随眠、习气、烦恼病，随应授药无碍用；一念能入如来十力无碍用；以无碍智知三世一切劫及其中众生无碍用；于念念中现成正觉示现众生无有断绝无碍用；于一众生想知一切众生业无碍用；于一众生音解一切众生语无碍用。是为十。</p>
<p>“佛子，菩萨摩诃萨有十种神通无碍用。何等为十？所谓：于一身示现一切世界身无碍用；于一佛众会听受一切佛众会中所说法无碍用；于一众生心念中成就不可说无上菩提开悟一切众生心无碍用；以一音现一切世界差别言音，令诸众生各得解了无碍用；一念中现尽前际一切劫所有业果种种差别，令诸众生悉得知见无碍用；一微尘出现广大佛刹无量庄严无碍用；令一切世界具足庄严无碍用；普入一切三世无碍用；放大法光明现一切诸佛菩提、众生行愿无碍用；善守护一切天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世、声闻、独觉、菩萨、所有如来十力、菩萨善根无碍用。是为十。若诸菩萨得此无碍用，则能普入一切佛法。</p>
<p>“佛子，菩萨摩诃萨有十种神力无碍用。何等为十？所谓：以不可说世界置一尘中无碍用；于一尘中现等法界一切佛刹无碍用；以一切大海水置一毛孔，周旋往返十方世界，而于众生无所触娆无碍用；以不可说世界内自身中，示现一切神通所作无碍用；以一毛系不可数金刚围山，持以游行一切世界，不令众生生恐怖心无碍用；以不可说劫作一劫，一劫作不可说劫，于中示现成坏差别，不令众生心有恐怖无碍用；于一切世界现水、火、风灾种种变坏而不恼众生无碍用；一切世界三灾坏时，悉能护持一切众生资生之具不令损缺无碍用；以一手持不思议世界，掷不可说世界之外，不令众生有惊怖想无碍用；说一切刹同于虚空，令诸众生悉得悟解无碍用。是为十。</p>
<p>“佛子，菩萨摩诃萨有十种力无碍用。何等为十？所谓：众生力无碍用，教化调伏不舍离故；刹力无碍用，示现不可说庄严而庄严故；法力无碍用，令一切身入无身故；劫力无碍用，修行不断故；佛力无碍用，觉悟睡眠故；行力无碍用，摄取一切菩萨行故；如来力无碍用，度脱一切众生故；无师力无碍用，自觉一切诸法故；一切智力无碍用，以一切智成正觉故；大悲力无碍用，不舍一切众生故。是为十。</p>
<p>“佛子，如是名为菩萨摩诃萨十种无碍用。若有得此十无碍用者，于阿耨多罗三藐三菩提欲成、不成，随意无违，虽成正觉而亦不断行菩萨行。何以故？菩萨摩诃萨发大誓愿，入无边无碍用门，善巧示现故。</p>
<p>“佛子，菩萨摩诃萨有十种游戏，何等为十？所谓：以众生身作刹身，而亦不坏众生身，是菩萨游戏；以刹身作众生身，而亦不坏于刹身，是菩萨游戏；于佛身示现声闻、独觉身，而不损减如来身，是菩萨游戏；于声闻、独觉身示现如来身，而不增长声闻、独觉身，是菩萨游戏；于菩萨行身示现成正觉身，而亦不断菩萨行身，是菩萨游戏；于成正觉身示现修菩萨行身，而亦不减成菩提身，是菩萨游戏；于涅槃界示现生死身，而不著生死，是菩萨游戏；于生死界示现涅槃，亦不究竟入于涅槃，是菩萨游戏；入于三昧而示现行、住、坐、卧一切业，亦不舍三昧正受，是菩萨游戏；在一佛所闻法受持，其身不动，而以三昧力，于不可说诸佛会中各各现身，亦不分身，亦不起定，而闻法受持相续不断，如是念念于一一三昧身各出生不可说不可说三昧身，如是次第一切诸劫犹可穷尽，而菩萨三昧身不可穷尽，是菩萨游戏。是为十。若诸菩萨安住此法，则得如来无上大智游戏。</p>
<p>“佛子，菩萨摩诃萨有十种境界。何等为十？所谓：示现无边法界门，令众生得入，是菩萨境界；示现一切世界无量妙庄严，令众生得入，是菩萨境界；化往一切众生界，悉方便开悟，是菩萨境界；于如来身出菩萨身，于菩萨身出如来身，是菩萨境界；于虚空界现世界，于世界现虚空界，是菩萨境界；于生死界现涅槃界，于涅槃界现生死界，是菩萨境界；于一众生语言中，出生一切佛法语言，是菩萨境界；以无边身现作一身，一身作一切差别身，是菩萨境界；以一身充满一切法界，是菩萨境界；于一念中，令一切众生发菩提心，各现无量身成等正觉，是菩萨境界。是为十。若诸菩萨安住此法，则得如来无上大智慧境界。</p>
<p>“佛子，菩萨摩诃萨有十种力。何等为十？所谓：深心力，不杂一切世情故；增上深心力，不舍一切佛法故；方便力，诸有所作究竟故；智力，了知一切心行故；愿力，一切所求令满故；行力，尽未来际不断故；乘力，能出生一切乘，而不舍大乘故；神变力，于一一毛孔中，各各示现一切清净世界一切如来出兴世故；菩提力，令一切众生发心成佛无断绝故；转法轮力，说一句法悉称一切众生诸根性欲故。是为十。若诸菩萨安住此法，则得诸佛无上一切智十力。</p>
<p>“佛子，菩萨摩诃萨有十种无畏。何等为十？佛子，菩萨摩诃萨悉能闻持一切言说，作如是念：‘设有众生无量无边从十方来，以百千大法而问于我。我于彼问不见微少难可答相；以不见故，心得无畏，究竟到彼大无畏岸，随其所问悉能酬对，断其疑惑无有怯弱。’是为菩萨第一无畏。佛子，菩萨摩诃萨得如来灌顶无碍辩才，到于一切文字言音开示秘密究竟彼岸，作如是念：‘设有众生无量无边从十方来，以无量法而问于我。我于彼问不见微少难可答相；以不见故，心得无畏，究竟到彼大无畏岸，随其所问悉能酬对，断其疑惑无有恐惧。’是为菩萨第二无畏。佛子，菩萨摩诃萨知一切法空，离我、离我所，无作、无作者，无知者，无命者，无养育者，无补伽罗，离蕴、界、处，永出诸见，心如虚空，作如是念：‘不见众生有微少相能损恼我身、语、意业。’何以故？菩萨远离我、我所故，不见诸法有少性相。以不见故，心得无畏，究竟到彼大无畏岸，坚固勇猛，不可沮坏，是为菩萨第三无畏。佛子，菩萨摩诃萨佛力所护、佛力所持，住佛威仪，所行真实，无有变易，作如是念：‘我不见有少分威仪，令诸众生生诃责相。’以不见故，心得无畏，于大众中安隐说法，是为菩萨第四无畏。佛子，菩萨摩诃萨身、语、意业皆悉清净，鲜白柔和，远离众恶，作如是念：‘我不自见身、语、意业而有少分可诃责相。’以不见故，心得无畏，能令众生住于佛法，是为菩萨第五无畏。</p>
<p>佛子，菩萨摩诃萨，金刚力士、天、龙、夜叉、乾闼婆、阿修罗、帝释、梵王、四天王等常随侍卫，一切如来护念不舍。菩萨摩诃萨作如是念：‘我不见有众魔外道有见众生能来障我行菩萨道少分之相。’以不见故，心得无畏，究竟到彼大无畏岸，发欢喜心行菩萨行，是为菩萨第六无畏。佛子，菩萨摩诃萨已得成就第一念根，心无忘失佛所悦可，作如是念：‘如来所说成菩提道文字句法，我不于中见有少分忘失之相。’以不见故，心得无畏，受持一切如来正法行菩萨行，是为菩萨第七无畏。佛子，菩萨摩诃萨智慧方便悉已通达，菩萨诸力皆得究竟，常勤教化一切众生，恒以愿心系佛菩提，而为悲愍众生故，成就众生故，于烦恼浊世示现受生、种族尊贵、眷属圆满、所欲从心、欢娱快乐，而作是念：‘我虽与此眷属聚会，不见少相而可贪著，废我修行禅定、解脱，及诸三昧、总持、辩才、菩萨道法。’何以故？菩萨摩诃萨于一切法已得自在到于彼岸，修菩萨行誓不断绝，不见世间有一境界而能惑乱菩萨道者。以不见故，心得无畏，究竟到彼大无畏岸，以大愿力于一切世界示现受生，是为菩萨第八无畏。佛子，菩萨摩诃萨恒不忘失萨婆若心，乘于大乘行菩萨行，以一切智大心势力，示现一切声闻、独觉寂静威仪，作如是念：‘我不自见当于二乘而取出离少分之相。’以不见故，心得无畏，到彼无上大无畏岸，普能示现一切乘道，究竟满足平等大乘，是为菩萨第九无畏。佛子，菩萨摩诃萨成就一切诸白净法，具足善根，圆满神通，究竟住于诸佛菩提，满足一切诸菩萨行，于诸佛所受一切智灌顶之记，而常化众生行菩萨道，作如是念：‘我不自见有一众生应可成熟而不能现诸佛自在而成熟相。’以不见故，心得无畏，究竟到彼大无畏岸，不断菩萨行，不舍菩萨愿，随所应化一切众生现佛境界而化度之，是为菩萨第十无畏。佛子，是为菩萨摩诃萨十种无畏。若诸菩萨安住此法，则得诸佛无上大无畏，而亦不舍菩萨无畏。</p>
<p>“佛子，菩萨摩诃萨有十种不共法。何等为十？佛子，菩萨摩诃萨不由他教，自然修行六波罗蜜──常乐大施，不生悭吝；恒持净戒，无所毁犯；具足忍辱，心不动摇；有大精进，未曾退转；善入诸禅，永无散乱；巧修智慧，悉除恶见。是为第一不由他教随顺波罗蜜道修六度不共法。佛子，菩萨摩诃萨普能摄受一切众生。所谓：以财及法而行惠施，正念现前，和颜爱语，其心欢喜，示如实义，令得悟解诸佛菩提，无有憎嫌，平等利益。是为第二不由他教顺四摄道勤摄众生不共法。</p>
<p>佛子，菩萨摩诃萨善巧回向，所谓：不求果报回向、顺佛菩提回向、不著一切世间禅定三昧回向、为利益一切众生回向、为不断如来智慧回向。是为第三不由他教为诸众生发起善根求佛智慧不共法。佛子，菩萨摩诃萨到善巧方便究竟彼岸，心恒顾复一切众生，不厌世俗凡愚境界，不乐二乘出离之道，不著己乐，唯勤化度，善能入出禅定解脱，于诸三昧悉得自在，往来生死如游园观，未曾暂起疲厌之心；或住魔宫，或为释天、梵王、世主，一切生处靡不于中而现其身；或于外道众中出家，而恒远离一切邪见；一切世间文词、咒术、字印、算数，乃至游戏、歌舞之法，悉皆示现，无不精巧；或时示作端正妇人，智慧才能世中第一；于诸世间、出世间法能问能说，问答断疑皆得究竟；一切世间、出世间事亦悉通达到于彼岸，一切众生恒来瞻仰；虽现声闻、辟支佛威仪，而不失大乘心；虽念念中示成正觉，而不断菩萨行。是为第四不由他教方便善巧究竟彼岸不共法。佛子，菩萨摩诃萨善知权实双行道，智慧自在，到于究竟。</p>
<p>所谓：住于涅槃而示现生死，知无众生而勤行教化，究竟寂灭而现起烦恼，住一坚密智慧法身而普现无量诸众生身，常入深禅定而示受欲乐，常远离三界而不舍众生，常乐法乐而现有婇女歌咏嬉戏，虽以众相好庄严其身而示受丑陋贫贱之形，常积集众善无诸过恶而现生地狱、畜生、饿鬼，虽已到于佛智彼岸而亦不舍菩萨智身。菩萨摩诃萨成就如是无量智慧，声闻、独觉尚不能知，何况一切童蒙众生？是为第五不由他教权实双行不共法。佛子，菩萨摩诃萨身、口、意业，随智慧行皆悉清净。所谓：具足大慈永离杀心，乃至具足正解无有邪见。是为第六不由他教身、口、意业随智慧行不共法。佛子，菩萨摩诃萨具足大悲，不舍众生，代一切众生而受诸苦，所谓：地狱苦、畜生苦、饿鬼苦。为利益故，不生劳倦，唯专度脱一切众生，未曾耽染五欲境界，常为精勤灭除众苦。是为第七不由他教常起大悲不共法。佛子，菩萨摩诃萨常为众生之所乐见，梵王、帝释、四天王等一切众生见无厌足。何以故？菩萨摩诃萨久远世来，行业清净无有过失，是故众生见者无厌。是为第八不由他教一切众生皆悉乐见不共法。佛子，菩萨摩诃萨于萨婆若大誓庄严志乐坚固，虽处凡夫、声闻、独觉险难之处，终不退失一切智心明净妙宝。佛子，如有宝珠，名净庄严，置泥潦中光色不改，能令浊水悉皆澄净。菩萨摩诃萨亦复如是，虽在凡愚杂浊等处，终不失坏求一切智清净宝心，而能令彼诸恶众生远离妄见、烦恼、秽浊，得求一切智清净心宝。是为第九不由他教在众难处不失一切智心宝不共法。佛子，菩萨摩诃萨成就自觉境界智，无师自悟，究竟自在到于彼岸，离垢法缯以冠其首，而于善友不舍亲近，于诸如来常乐尊重，是为第十不由他教得最上法不离善知识、不舍尊重佛不共法。佛子，是为菩萨摩诃萨十种不共法。若诸菩萨安住其中，则得如来无上广大不共法。</p>
<p>“佛子，菩萨摩诃萨有十种业。何等为十？所谓：一切世界业，悉能严净故；一切诸佛业，悉能供养故；一切菩萨业，同种善根故；一切众生业，悉能教化故；一切未来业，尽未来际摄取故；一切神力业，不离一世界遍至一切世界故；一切光明业，放无边色光明，一一光中有莲华座，各有菩萨结跏趺坐而显现故；一切三宝种不断业，诸佛灭后，守护住持诸佛法故；一切变化业，于一切世界说法教化诸众生故；一切加持业，于一念中随诸众生心之所欲皆为示现，令一切愿悉成满故。是为十。若诸菩萨安住此法，则得如来无上广大业。</p>
<p>“佛子，菩萨摩诃萨有十种身。何等为十？所谓：不来身，于一切世间不受生故；不去身，于一切世间求不得故；不实身，一切世间如实得故；不虚身，以如实理示世间故；不尽身，尽未来际无断绝故；坚固身，一切众魔不能坏故；不动身，众魔外道不能动故；具相身，示现清净百福相故；无相身，法相究竟悉无相故；普至身，与三世佛同一身故。是为十。若诸菩萨安住此法，则得如来无上无尽之身。</p>
<p>“佛子，菩萨摩诃萨有十种身业。何等为十？所谓：一身充满一切世界身业；于一切众生前悉能示现身业；于一切趣悉能受生身业；游行一切世界身业；往诣一切诸佛众会身业；能以一手普覆一切世界身业；能以一手磨一切世界金刚围山碎如微尘身业；于自身中现一切佛刹成坏示于众生身业；以一身容受一切众生界身业；于自身中普现一切清净佛刹，一切众生于中成道身业。是为十。若诸菩萨安住此法，则得如来无上佛业，悉能觉悟一切众生。</p>
<p>“佛子，菩萨摩诃萨复有十种身。何等为十？所谓：诸波罗蜜身，悉正修行故；四摄身，不舍一切众生故；大悲身，代一切众生受无量苦无疲厌故；大慈身，救护一切众生故；福德身，饶益一切众生故；智慧身，与一切佛身同一性故；法身，永离诸趣受生故；方便身，于一切处现前故；神力身，示现一切神变故；菩提身，随乐、随时成正觉故。是为十。若诸菩萨安住此法，则得如来无上大智慧身。</p>
<p>“佛子，菩萨摩诃萨有十种语。何等为十？所谓：柔软语，使一切众生皆安隐故；甘露语，令一切众生悉清凉故；不诳语，所有言说皆如实故；真实语，乃至梦中无妄语故；广大语，一切释、梵、四天王等皆尊敬故；甚深语，显示法性故；坚固语，说法无尽故；正直语，发言易了故；种种语，随时示现故；开悟一切众生语，随其欲乐令解了故。是为十。若诸菩萨安住此法，则得如来无上微妙语。</p>
<p>“佛子，菩萨摩诃萨有十种净修语业。何等为十？所谓：乐听闻如来音声净修语业；乐闻说菩萨功德净修语业；不说一切众生不乐闻语净修语业；真实远离语四过失净修语业；欢喜踊跃赞叹如来净修语业；如来塔所高声赞佛如实功德净修语业；以深净心施众生法净修语业；音乐歌颂赞叹如来净修语业；于诸佛所听闻正法不惜身命净修语业；舍身承事一切菩萨及诸法师而受妙法净修语业。是为十。</p>
<p>“若菩萨摩诃萨以此十事净修语业，则得十种守护。何等为十？所谓：天王为首，一切天众而为守护；龙王为首，一切龙众而为守护；夜叉王为首，乾闼婆王为首，阿修罗王为首，迦楼罗王为首，紧那罗王为首，摩睺罗伽王为首，梵王为首，一一皆与自己徒众而为守护；如来法王为首，一切法师皆悉守护。是为十。</p>
<p>“佛子，菩萨摩诃萨得此守护已，则能成办十种大事。何等为十？所谓：一切众生皆令欢喜，一切世界悉能往诣，一切诸根皆能了知，一切胜解悉令清净，一切烦恼皆令除断，一切习气皆令舍离，一切欲乐皆令明洁，一切深心悉使增长，一切法界悉令周遍，一切涅槃普令明见。是为十。</p>
<p>“佛子，菩萨摩诃萨有十种心。何等为十？所谓：如大地心，能持、能长一切众生诸善根故；如大海心，一切诸佛无量无边大智法水悉流入故；如须弥山王心，置一切众生于出世间最上善根处故；如摩尼宝王心，乐欲清净无杂染故；如金刚心，决定深入一切法故；如金刚围山心，诸魔外道不能动故；如莲华心，一切世法不能染故；如优昙钵华心，一切劫中难值遇故；如净日心，破暗障故；如虚空心，不可量故。是为十。若诸菩萨安住其中，则得如来无上大清净心。</p>
<p>“佛子，菩萨摩诃萨有十种发心。何等为十？所谓：发我当度脱一切众生心；发我当令一切众生除断烦恼心；发我当令一切众生消灭习气心；发我当断除一切疑惑心；发我当除灭一切众生苦恼心；发我当除灭一切恶道诸难心；发我当敬顺一切如来心；发我当善学一切菩萨所学心；发我当于一切世间一一毛端处现一切佛成正觉心；发我当于一切世界击无上法鼓，令诸众生随其根欲悉得悟解心。是为十。若诸菩萨安住其中，则得如来无上大发起能事心。</p>
<p>“佛子，菩萨摩诃萨有十种周遍心。何等为十？所谓：周遍一切虚空心，发意广大故；周遍一切法界心，深入无边故；周遍一切三世心，一念悉知故；周遍一切佛出现心，于入胎、诞生、出家、成道、转法轮、般涅槃悉明了故；周遍一切众生心，悉知根、欲、习气故；周遍一切智慧心，随顺了知法界故；周遍一切无边心，知诸幻网差别故；周遍一切无生心，不得诸法自性故；周遍一切无碍心，不住自心、他心故；周遍一切自在心，一念普现成佛故。是为十。若诸菩萨安住其中，则得无量无上佛法周遍庄严。</p>
<p>“佛子，菩萨摩诃萨有十种根。何等为十？所谓：欢喜根，见一切佛信不坏故；希望根，所闻佛法皆悟解故；不退根，一切作事皆究竟故；安住根，不断一切菩萨行故；微细根，入般若波罗蜜微妙理故；不休息根，究竟一切众生事故；如金刚根，证知一切诸法性故；金刚光焰根，普照一切佛境界故；无差别根，一切如来同一身故；无碍际根，深入如来十种力故。是为十。若诸菩萨安住其中，则得如来无上大智圆满根。</p>
<p>“佛子，菩萨摩诃萨有十种深心。何等为十？所谓：不染一切世间法深心；不杂一切二乘道深心；了达一切佛菩提深心；随顺一切智智道深心；不为一切众魔外道所动深心；净修一切如来圆满智深心；受持一切所闻法深心；不著一切受生处深心；具足一切微细智深心；修一切诸佛法深心。是为十。若诸菩萨安住其中，则得一切智无上清净深心。</p>
<p>“佛子，菩萨摩诃萨有十种增上深心。何等为十？所谓：不退转增上深心，积集一切善根故；离疑惑增上深心，解一切如来密语故；正持增上深心，大愿大行所流故；最胜增上深心，深入一切佛法故；为主增上深心，一切佛法自在故；广大增上深心，普入种种法门故；上首增上深心，一切所作成办故；自在增上深心，一切三昧神通变化庄严故；安住增上深心，摄受本愿故；无休息增上深心，成熟一切众生故。是为十。若诸菩萨安住此法，则得一切诸佛无上清净增上深心。</p>
<p>“佛子，菩萨摩诃萨有十种勤修。何等为十？所谓：布施勤修，悉舍一切，不求报故；持戒勤修，头陀苦行，少欲知足，无所欺故；忍辱勤修，离自他想，忍一切恶，毕竟不生恚害心故；精进勤修，身、语、意业未曾散乱，一切所作皆不退转，至究竟故；禅定勤修，解脱三昧，出现神通，离一切欲烦恼斗诤诸眷属故；智慧勤修，修习积聚一切功德无厌倦故；大慈勤修，知诸众生无自性故；大悲勤修，知诸法空，普代一切众生受苦无疲厌故；觉悟如来十力勤修，了达无碍示众生故；不退法轮勤修，转至一切众生心故。是为十。若诸菩萨安住此法，则得如来无上大智慧勤修。</p>
<p>“佛子，菩萨摩诃萨有十种决定解。何等为十？所谓：最上决定解，种植尊重善根故；庄严决定解，出生种种庄严故；广大决定解，其心未曾狭劣故；寂灭决定解，能入甚深法性故；普遍决定解，发心无所不及故；堪任决定解，能受佛力加持故；坚固决定解，摧破一切魔业故；明断决定解，了知一切业报故；现前决定解，随意能现神通故；绍隆决定解，一切佛所得记故；自在决定解，随意、随时成佛故。是为十。若诸菩萨安住此法，则得如来无上决定解。</p>
<p>“佛子，菩萨摩诃萨有十种决定解知诸世界。何等为十？所谓：知一切世界入一世界；知一世界入一切世界；知一切世界，一如来身、一莲华座皆悉周遍；知一切世界皆如虚空；知一切世界具佛庄严；知一切世界菩萨充满；知一切世界入一毛孔；知一切世界入一众生身；知一切世界，一佛菩提树、一佛道场皆悉周遍；知一切世界一音普遍，令诸众生各别了知，心生欢喜。是为十。若诸菩萨安住此法，则得如来无上佛刹广大决定解。</p>
<p>“佛子，菩萨摩诃萨有十种决定解知众生界。何等为十？所谓：知一切众生界本性无实；知一切众生界悉入一众生身；知一切众生界悉入菩萨身；知一切众生界悉入如来藏；知一众生身普入一切众生界；知一切众生界悉堪为诸佛法器；知一切众生界，随其所欲，为现释、梵、护世身；知一切众生界，随其所欲，为现声闻、独觉寂静威仪；知一切众生界，为现菩萨功德庄严身；知一切众生界，为现如来相好寂静威仪，开悟众生。是为十。若诸菩萨安住此法，则得如来无上大威力决定解。</p>
<h2 id="大方广佛华严经卷第五十七"><a href="#大方广佛华严经卷第五十七" class="headerlink" title="大方广佛华严经卷第五十七"></a>大方广佛华严经卷第五十七</h2><h3 id="离世间品第三十八之五"><a href="#离世间品第三十八之五" class="headerlink" title="离世间品第三十八之五"></a>离世间品第三十八之五</h3><p>“佛子，菩萨摩诃萨有十种习气。何等为十？所谓：菩提心习气；善根习气；教化众生习气；见佛习气；于清净世界受生习气；行习气；愿习气；波罗蜜习气；思惟平等法习气；种种境界差别习气。是为十。若诸菩萨安住此法，则永离一切烦恼习气，得如来大智习气非习气智。</p>
<p>“佛子，菩萨摩诃萨有十种取，以此不断诸菩萨行。何等为十？所谓：取一切众生界，究竟教化故；取一切世界，究竟严净故；取如来，修菩萨行为供养故；取善根，积集诸佛相好功德故；取大悲，灭一切众生苦故；取大慈，与一切众生一切智乐故；取波罗蜜，积集菩萨诸庄严故；取善巧方便，于一切处皆示现故；取菩提，得无碍智故；略说菩萨取一切法，于一切处悉以明智而现了故。是为十。若诸菩萨安住此取，则能不断诸菩萨行，得一切如来无上无所取法。</p>
<p>“佛子，菩萨摩诃萨有十种修。何等为十？所谓：修诸波罗蜜；修学；修慧；修义；修法；修出离；修示现；修勤行匪懈；修成等正觉；修转正法轮。是为十。若诸菩萨安住其中，则得无上修修一切法。</p>
<p>“佛子，菩萨摩诃萨有十种成就佛法。何等为十？所谓：不离善知识成就佛法；深信佛语成就佛法；不谤正法成就佛法；以无量无尽善根回向成就佛法；信解如来境界无边际成就佛法；知一切世界境界成就佛法；不舍法界境界成就佛法；远离诸魔境界成就佛法；正念一切诸佛境界成就佛法；乐求如来十力境界成就佛法。是为十。若诸菩萨安住此法，则得成就如来无上大智慧。</p>
<p>“佛子，菩萨摩诃萨有十种退失佛法，应当远离。何等为十？所谓：轻慢善知识退失佛法；畏生死苦退失佛法；厌修菩萨行退失佛法；不乐住世间退失佛法；耽著三昧退失佛法；执取善根退失佛法；诽谤正法退失佛法；断菩萨行退失佛法；乐二乘道退失佛法；嫌恨诸菩萨退失佛法。是为十。若诸菩萨远离此法，则入菩萨离生道。</p>
<p>“佛子，菩萨摩诃萨有十种离生道。何等为十？所谓：出生般若波罗蜜而恒观察一切众生，是为一；远离诸见而度脱一切见缚众生，是为二；不念一切相而不舍一切著相众生，是为三；超过三界而常在一切世界，是为四；永离烦恼而与一切众生共居，是为五；得离欲法而常以大悲哀愍一切著欲众生，是为六；常乐寂静而恒示现一切眷属，是为七；离世间生而死此生彼起菩萨行，是为八；不染一切世间法而不断一切世间所作，是为九；诸佛菩提已现其前而不舍菩萨一切愿行，是为十。佛子，是为菩萨摩诃萨十种离生道，出离世间，不与世共，而亦不杂二乘之行。若诸菩萨安住此法，则得菩萨决定法。</p>
<p>“佛子，菩萨摩诃萨有十种决定法。何等为十？所谓；决定于如来种族中生；决定于诸佛境界中住；决定了知菩萨所作事；决定安住诸波罗蜜；决定得预如来众会；决定能显如来种性；决定安住如来力；决定深入佛菩提；决定与一切如来同一身；决定与一切如来所住无有二。是为十。</p>
<p>“佛子，菩萨摩诃萨有十种出生佛法道。何等为十？所谓：随顺善友是出生佛法道，同种善根故；深心信解是出生佛法道，知佛自在故；发大誓愿是出生佛法道，其心宽广故；忍自善根是出生佛法道，知业不失故；一切劫修行无厌足是出生佛法道，尽未来际故；阿僧祇世界皆示现是出生佛法道，成熟众生故；不断菩萨行是出生佛法道，增长大悲故；无量心是出生佛法道，一念遍一切虚空界故；殊胜行是出生佛法道，本所修行无失坏故；如来种是出生佛法道，令一切众生乐发菩提心，以一切善法资持故。是为十。若诸菩萨安住此法，则得大丈夫名号。</p>
<p>“佛子，菩萨摩诃萨有十种大丈夫名号。何等为十？所谓：名为菩提萨埵，菩提智所生故；名为摩诃萨埵，安住大乘故；名为第一萨埵，证第一法故；名为胜萨埵，觉悟胜法故；名为最胜萨埵，智慧最胜故；名为上萨埵，起上精进故；名为无上萨埵，开示无上法故；名为力萨埵，广知十力故；名为无等萨埵，世间无比故；名为不思议萨埵，一念成佛故。是为十。若诸菩萨得此名号，则成就菩萨道。</p>
<p>“佛子，菩萨摩诃萨有十种道。何等为十？所谓：一道是菩萨道，不舍独一菩提心故。二道是菩萨道，出生智慧及方便故。三道是菩萨道，行空、无相、无愿，不著三界故。四行是菩萨道，忏除罪障，随喜福德，恭敬尊重劝请如来，善巧回向无休息故。五根是菩萨道，安住净信坚固不动，起大精进所作究竟，一向正念无异攀缘，巧知三昧入出方便，善能分别智慧境界故。六通是菩萨道。所谓；天眼，悉见一切世界所有众色，知诸众生死此生彼故；天耳，悉闻诸佛说法，受持忆念，广为众生随根演畅故；他心智，能知他心，自在无碍故；宿命念，忆知过去一切劫数，增长善根故；神足通，随所应化一切众生，种种为现，令乐法故；漏尽智，现证实际，起菩萨行不断绝故。七念是菩萨道。所谓：念佛，于一毛孔见无量佛，开悟一切众生心故；念法，不离一如来众会，于一切如来众会中亲承妙法，随诸众生根性欲乐而为演说，令悟入故；念僧，恒相续见无有休息，于一切世间见菩萨故；念舍，了知一切菩萨舍行，增长广大布施心故；念戒，不舍菩提心，以一切善根回向众生故；念天，常忆念兜率陀天宫一生补处菩萨故；念众生，智慧方便教化调伏，普及一切无间断故。随顺菩提八圣道是菩萨道。所谓：行正见道，远离一切诸邪见故；起正思惟，舍妄分别，心常随顺一切智故；常行正语，离语四过，顺圣言故；恒修正业，教化众生令调伏故；安住正命，头陀知足，威仪审正，随顺菩提行四圣种，一切过失皆永离故；起正精进，勤修一切菩萨苦行，入佛十力无挂碍故；心常正念，悉能忆持一切言音，除灭世间散动心故；心常正定，善入菩萨不思议解脱门，于一三昧中出生一切诸三昧故。入九次第定是菩萨道。所谓；离欲恚害，而以一切语业说法无碍；灭除觉观，而以一切智觉观教化众生；舍离喜爱，而见一切佛，心大欢喜；离世间乐，而随顺出世菩萨道乐；从此不动，入无色定，而亦不舍欲、色受生；虽住灭一切想受定，而亦不息菩萨行故。学佛十力是菩萨道。所谓：善知是处、非处智；善知一切众生、去、来现在业报因果智；善知一切众生上、中、下根不同随宜说法智；善知一切众生种种无量性智；善知一切众生软、中、上解差别令入法方便智；遍一切世间、一切刹、一切三世、一切劫，普现如来形相威仪而亦不舍菩萨所行智；善知一切诸禅解脱及诸三昧若垢若净、时与非时，方便出生诸菩萨解脱门智；知一切众生于诸趣中死此生彼差别智；于一念中悉知三世一切劫数智；善知一切众生乐欲、诸使、惑习灭尽智，而不舍离诸菩萨行。是为十。若诸菩萨安住此法，则得一切如来无上巧方便道。</p>
<p>“佛子，菩萨摩诃萨有无量道、无量助道、无量修道、无量庄严道。</p>
<p>“佛子，菩萨摩诃萨有十种无量道。何等为十？所谓：虚空无量故，菩萨道亦无量；法界无边故，菩萨道亦无量；众生界无尽故，菩萨道亦无量；世界无际故，菩萨道亦无量；劫数不可尽故，菩萨道亦无量；一切众生语言法无量故，菩萨道亦无量；如来身无量故，菩萨道亦无量；佛音声无量故，菩萨道亦无量；如来力无量故，菩萨道亦无量；一切智智无量故，菩萨道亦无量。是为十。</p>
<p>“佛子，菩萨摩诃萨有十种无量助道。所谓：如虚空界无量，菩萨集助道亦无量；如法界无边，菩萨集助道亦无边；如众生界无尽，菩萨集助道亦无尽；如世界无际，菩萨集助道亦无际；如劫数说不可尽，菩萨集助道亦一切世间说不能尽；如众生语言法无量，菩萨集助道出生智慧知语言法亦无量；如如来身无量，菩萨集助道遍一切众生、一切刹、一切世、一切劫亦无量；如佛音声无量，菩萨出一言音周遍法界，一切众生无不闻知故，所集助道亦无量；如佛力无量，菩萨承如来力积集助道亦无量；如一切智智无量，菩萨积集助道亦如是无有量。是为十。若诸菩萨安住此法，则得如来无量智慧。</p>
<p>“佛子，菩萨摩诃萨有十种无量修道。何等为十？所谓：不来不去修，身、语、意业无动作故；不增不减修，如本性故；非有非无修，无自性故；如幻如梦、如影如响、如镜中像、如热时焰、如水中月修，离一切执著故；空、无相、无愿、无作修，明见三界而集福德不休息故；不可说、无言说、离言说修，远离施设安立法故；不坏法界修，智慧现知一切法故；不坏真如实际修，普入真如实际虚空际故；广大智慧修，诸有所作力无尽故；住如来十力、四无所畏、一切智智平等修，现见一切法无疑惑故。是为十。若诸菩萨安住此法，则得如来一切智无上善巧修。</p>
<p>“佛子，菩萨摩诃萨有十种庄严道。何等为十？佛子，菩萨摩诃萨不离欲界，入色界、无色界禅定解脱及诸三昧，亦不因此而受彼生，是为第一庄严道。智慧现前，入声闻道，不以此道而取出离，是为第二庄严道。智慧现前，入辟支佛道，而起大悲无有休息，是为第三庄严道。虽有人、天眷属围绕，百千婇女歌舞侍从，未曾暂舍禅定解脱及诸三昧，是为第四庄严道。与一切众生受诸欲乐共相娱乐，乃至未曾于一念间舍离菩萨平等三昧，是为第五庄严道。已到一切世间彼岸，于诸世法悉无所著，而亦不舍度众生行，是为第六庄严道。安住正道、正智、正见，而能示入一切邪道，不取为实，不执为净，令彼众生远离邪法，是为第七庄严道。常善护持如来净戒，身、语、意业无诸过失，为欲教化犯戒众生，示行一切凡愚之行，虽已具足清净福德住菩萨趣，而示生于一切地狱、畜生、饿鬼及诸险难、贫穷等处，令彼众生皆得解脱，而实菩萨不生彼趣，是为第八庄严道。不由他教，得无碍辩，智慧光明普能照了一切佛法，为一切如来神力所持，与一切诸佛同一法身，成就一切坚固大人明净密法，安住一切平等诸乘，诸佛境界皆现其前，具足一切世智光明，照见一切诸众生界，能为众生作知法师，而示求正法未曾休息，虽实与众生作无上师，而示行尊敬阇梨和尚。何以故？菩萨摩诃萨善巧方便住菩萨道，随其所应皆为示现。是为第九庄严道。善根具足，诸行究竟，一切如来所共灌顶，到一切法自在彼岸，无碍法缯以冠其首；其身遍至一切世界，普现如来无碍之身，于法自在最上究竟，转于无碍清净法轮；一切菩萨自在之法皆已成就，而为众生故，于一切国土示现受生；与三世诸佛同一境界，而不废菩萨行，不舍菩萨法，不懈菩萨业，不离菩萨道，不弛菩萨仪，不断菩萨取，不息菩萨巧方便，不绝菩萨所作事，不厌菩萨生成用，不止菩萨住持力。何以故？菩萨欲疾证阿耨多罗三藐三菩提，观一切智门修菩萨行无休息故。是为第十庄严道。若诸菩萨安住此法，则得如来无上大庄严道，亦不舍菩萨道。</p>
<p>“佛子，菩萨摩诃萨有十种足。何等为十？所谓持戒足，殊胜大愿悉成满故；精进足，集一切菩提分法不退转故；神通足，随众生欲令欢喜故；神力足，不离一佛刹往一切佛刹故；深心足，愿求一切殊胜法故；坚誓足，一切所作咸究竟故；随顺足，不违一切尊者教故；乐法足，闻持一切佛所说法不疲懈故；法雨足，为众演说无怯弱故；修行足，一切诸恶悉远离故。是为十。若诸菩萨安住此法，则得如来无上最胜足，若一举步，悉能遍至一切世界。</p>
<p>“佛子，菩萨摩诃萨有十种手。何等为十？所谓：深信手，于佛所说，一向忍可，究竟受持故；布施手，有来求者，随其所欲皆令充满故；先意问讯手，舒展右掌相迎引故；供养诸佛手，集众福德无疲厌故；多闻善巧手，悉断一切众生疑故；令超三界手，授与众生拔出欲泥故；置于彼岸手，四暴流中救溺众生故；不吝正法手，所有妙法悉以开示故；善用众论手，以智慧药灭身心病故；恒持智宝手，开法光明破烦恼暗故。是为十。若诸菩萨安住此法，则得如来无上手，普覆十方一切世界。</p>
<p>“佛子，菩萨摩诃萨有十种腹。何等为十？所谓；离谄曲腹，心清净故；离幻伪腹，性质直故；不虚假腹，无险诐故；无欺夺腹，于一切物无所贪故；断烦恼腹，具智慧故；清净心腹，离诸恶故；观察饮食腹，念如实法故；观察无作腹，觉悟缘起故；觉悟一切出离道腹，善成熟深心故；远离一切边见垢腹，令一切众生得入佛腹故。是为十。若诸菩萨安住此法，则得如来无上广大腹，悉能容受一切众生。</p>
<p>“佛子，菩萨摩诃萨有十种藏。何等为十？所谓：不断佛种是菩萨藏，开示佛法无量威德故；增长法种是菩萨藏，出生智慧广大光明故；住持僧种是菩萨藏，令其得入不退法轮故；觉悟正定众生是菩萨藏，善随其时不逾一念故；究竟成熟不定众生是菩萨藏，令因相续无有间断故；为邪定众生发起大悲是菩萨藏，令未来因悉得成就故；满佛十力不可坏因是菩萨藏，具降伏魔军无对善根故；最胜无畏大师子吼是菩萨藏，令一切众生皆欢喜故；得佛十八不共法是菩萨藏，智慧普入一切处故；普了知一切众生、一切刹、一切法、一切佛是菩萨藏，于一念中悉明见故。是为十。若诸菩萨安住此法，则得如来无上善根不可坏大智慧藏。</p>
<p>“佛子，菩萨摩诃萨有十种心。何等为十？所谓：精勤心，一切所作悉究竟故；不懈心，积集相好福德行故；大勇健心，摧破一切诸魔军故；如理行心，除灭一切诸烦恼故；不退转心，乃至菩提终不息故；性清净心，知心不动无所著故；知众生心，随其解欲令出离故；令入佛法大梵住心，知诸众生种种解欲，不以别乘而救护故；空、无相、无愿、无作心，见三界相不取著故；卍字相金刚坚固胜藏庄严心，一切众生数等魔来乃至不能动一毛故。是为十。若诸菩萨安住此法，则得如来无上大智光明藏心。</p>
<p>“佛子，菩萨摩诃萨有十种被甲。何等为十？所谓：被大慈甲，救护一切众生故；被大悲甲，堪忍一切诸苦故；被大愿甲，一切所作究竟故；被回向甲，建立一切佛庄严故；被福德甲，饶益一切诸众生故，被波罗蜜甲，度脱一切诸含识故；被智慧甲，灭一切众生烦恼暗故；被善巧方便甲，生普门善根故；被一切智心坚固不散乱甲，不乐余乘故；被一心决定甲，于一切法离疑惑故。是为十。若诸菩萨安住此法，则被如来无上甲胄，悉能摧伏一切魔军。</p>
<p>“佛子，菩萨摩诃萨有十种器仗。何等为十？所谓；布施是菩萨器仗，摧破一切悭吝故；持戒是菩萨器仗，弃舍一切毁犯故；平等是菩萨器仗，断除一切分别故；智慧是菩萨器仗，消灭一切烦恼故；正命是菩萨器仗，远离一切邪命故；善巧方便是菩萨器仗，于一切处示现故；略说贪、瞋、痴等一切烦恼是菩萨器仗，以烦恼门度众生故；生死是菩萨器仗，不断菩萨行教化众生故；说如实法是菩萨器仗，能破一切执著故；一切智是菩萨器仗，不舍菩萨行门故。是为十。若诸菩萨安住此法，则能除灭一切众生长夜所集烦恼结使。</p>
<p>“佛子，菩萨摩诃萨有十种首。何等为十？所谓：涅槃首，无能见顶故；尊敬首，一切人、天所敬礼故；广大胜解首，三千界中最为胜故；第一善根首，三界众生咸供养故；荷戴众生首，成就顶上肉髻相故；不轻贱他首，于一切处常尊胜故；般若波罗蜜首，长养一切功德法故；方便智相应首，普现一切同类身故；教化一切众生首，以一切众生为弟子故；守护诸佛法眼首，能令三宝种不断绝故。是为十。若诸菩萨安住此法，则得如来无上大智慧首。</p>
<p>“佛子，菩萨摩诃萨有十种眼。所谓：肉眼，见一切色故；天眼，见一切众生心故；慧眼，见一切众生诸根境界故；法眼，见一切法如实相故；佛眼，见如来十力故；智眼，知见诸法故；光明眼，见佛光明故；出生死眼，见涅槃故；无碍眼，所见无障故；一切智眼，见普门法界故。是为十。若诸菩萨安住此法，则得如来无上大智慧眼。</p>
<p>“佛子，菩萨摩诃萨有十种耳。何等为十？所谓：闻赞叹声，断除贪爱；闻毁呰声，断除瞋恚；闻说二乘，不著不求；闻菩萨道，欢喜踊跃；闻地狱等诸苦难处，起大悲心，发弘誓愿；闻说人、天胜妙之事，知彼皆是无常之法；闻有赞叹诸佛功德，勤加精进，令速圆满；闻说六度、四摄等法，发心修行，愿到彼岸；闻十方世界一切音声，悉知如响，入不可说甚深妙义；菩萨摩诃萨从初发心乃至道场，常闻正法未曾暂息，而恒不舍化众生事。是为十。若诸菩萨成就此法，则得如来无上大智慧耳。</p>
<p>“佛子，菩萨摩诃萨有十种鼻。何等为十？所谓：闻诸臭物不以为臭；闻诸香气不以为香；香臭俱闻，其心平等；非香非臭，安住于舍；若闻众生衣服、卧具及其肢体所有香臭，则能知彼贪、恚、愚痴等分之行；若闻诸伏藏草木等香，皆如对目前，分明辨了；若闻下至阿鼻地狱、上至有顶众生之香，皆知彼过去所行之行；若闻诸声闻布施、持戒、多闻慧香，住一切智心，不令散动；若闻一切菩萨行香，以平等慧入如来地；闻一切佛智境界香，亦不废舍诸菩萨行。是为十。若诸菩萨成就此法，则得如来无量无边清净鼻。</p>
<p>“佛子，菩萨摩诃萨有十种舌。何等为十？所谓：开示演说无尽众生行舌；开示演说无尽法门舌；赞叹诸佛无尽功德舌；演畅词辩无尽舌；开阐大乘助道舌；遍覆十方虚空舌；普照一切佛刹舌；普使众生悟解舌；悉令诸佛欢喜舌；降伏一切诸魔外道，除灭一切生死烦恼，令至涅槃舌。是为十。若诸菩萨成就此法，则得如来遍覆一切诸佛国土无上舌。</p>
<p>“佛子，菩萨摩诃萨有十种身。何等为十？所谓：人身，为教化一切诸人故；非人身，为教化地狱、畜生、饿鬼故；天身，为教化欲界、色界、无色界众生故；学身，示现学地故；无学身，示现阿罗汉地故；独觉身，教化令入辟支佛地故；菩萨身，令成就大乘故；如来身，智水灌顶故；意生身，善巧出生故；无漏法身，以无功用示现一切众生身故。是为十。若诸菩萨成就此法，则得如来无上之身。</p>
<p>“佛子，菩萨摩诃萨有十种意。何等为十？所谓上首意，发起一切善根故；安住意，深信坚固不动故；深入意，随顺佛法而解故；内了意，知诸众生心乐故；无乱意，一切烦恼不杂故；明净意，客尘不能染著故；善观众生意，无有一念失时故；善择所作意，未曾一处生过故；密护诸根意，调伏不令驰散故；善入三昧意，深入佛三昧无我、我所故。是为十。若诸菩萨安住此法，则得一切佛无上意。</p>
<p>“佛子，菩萨摩诃萨有十种行。何等为十？所谓：闻法行，爱乐于法故；说法行，利益众生故；离贪、恚，痴怖畏行，调伏自心故；欲界行，教化欲界众生故；色、无色界三昧行，令速转还故；趣向法义行，速得智慧故；一切生处行，自在教化众生故；一切佛刹行，礼拜供养诸佛故；涅槃行，不断生死相续故；成满一切佛法行，不舍菩萨法行故。是为十。若诸菩萨安住此法，则得如来无来无去行。</p>
<p>“佛子，菩萨摩诃萨有十种住。何等为十？所谓：菩提心住，曾不忘失故；波罗蜜住，不厌助道故；说法住，增长智慧故；阿兰若住，证大禅定故；随顺一切智头陀知足四圣种住，少欲少事故；深信住，荷负正法故；亲近如来住，学佛威仪故；出生神通住，圆满大智故；得忍住，满足授记故；道场住，具足力、无畏、一切佛法故。是为十。若诸菩萨安住此法，则得一切智无上住。</p>
<p>“佛子，菩萨摩诃萨有十种坐。何等为十？所谓：转轮王坐，兴十善道故；四天王坐，于一切世间自在安立佛法故；帝释坐，与一切众生为胜主故；梵天坐，于自他心得自在故；师子坐，能说法故；正法坐，以总持辩才力而开示故；坚固坐，誓愿究竟故；大慈坐，令恶众生悉欢喜故；大悲坐，忍一切苦不疲厌故；金刚坐，降伏众魔及外道故。是为十。若诸菩萨安住此法，则得如来无上正觉坐。</p>
<p>“佛子，菩萨摩诃萨有十种卧。何等为十？所谓：寂静卧，身心憺怕故；禅定卧，如理修行故；三昧卧，身心柔软故；梵天卧，不恼自他故；善业卧，于后不悔故；正信卧，不可倾动故；正道卧，善友开觉故；妙愿卧，善巧回向故；一切事毕卧，所作成办故；舍诸功用卧，一切惯习故。是为十。若诸菩萨安住此法，则得如来无上大法卧，悉能开悟一切众生。</p>
<p>“佛子，菩萨摩诃萨有十种所住处。何等为十？所谓；以大慈为所住处，于一切众生心平等故；以大悲为所住处，不轻未学故；以大喜为所住处，离一切忧恼故；以大舍为所住处，于有为、无为平等故；以一切波罗蜜为所住处，菩提心为首故；以一切空为所住处，善巧观察故；以无相为所住处，不出正位故；以无愿为所住处，观察受生故；以念慧为所住处，忍法成满故；以一切法平等为所住处，得授记莂故。是为十。若诸菩萨安住此法，则得如来无上无碍所住处。</p>
<p>“佛子，菩萨摩诃萨有十种所行处。何等为十？所谓：以正念为所行处，满足念处故；以诸趣为所行处，正觉法趣故；以智慧为所行处，得佛欢喜故；以波罗蜜为所行处，满足一切智智故；以四摄为所行处，教化众生故；以生死为所行处，积集善根故；以与一切众生杂谈戏为所行处，随应教化令永离故；以神通为所行处，知一切众生诸根境界故；以善巧方便为所行处，般若波罗蜜相应故；以道场为所行处，成一切智而不断菩萨行故。是为十。若诸菩萨安住此法，则得如来无上大智慧所行处。</p>
<p>“佛子，菩萨摩诃萨有十种观察。何等为十？所谓：知诸业观察，微细悉见故；知诸趣观察，不取众生故；知诸根观察，了达无根故；知诸法观察，不坏法界故；见佛法观察，勤修佛眼故；得智慧观察，如理说法故；无生忍观察，决了佛法故；不退地观察，灭一切烦恼，超出三界、二乘地故；灌顶地观察，于一切佛法自在不动故；善觉智三昧观察，于一切十方施作佛事故。是为十。若诸菩萨安住此法，则得如来无上大观察智。</p>
<p>“佛子，菩萨摩诃萨有十种普观察。何等为十？所谓：普观一切诸来求者，以无违心满其意故；普观一切犯戒众生，安置如来净戒中故；普观一切害心众生，安置如来忍力中故；普观一切懈怠众生，劝令精勤不舍荷负大乘担故；普观一切乱心众生，令住如来一切智地无散动故；普观一切恶慧众生，令除疑惑破有见故；普观一切平等善友，顺其教命住佛法故；普观一切所闻之法，疾得证见最上义故；普观一切无边众生，常不舍离大悲力故；普观一切诸佛之法，速得成就一切智故。是为十。若诸菩萨安住此法，则得如来无上大智慧普观察。</p>
<p>“佛子，菩萨摩诃萨有十种奋迅。何等为十？所谓：牛王奋迅，映蔽一切天、龙、夜叉、乾闼婆等诸大众故；象王奋迅，心善调柔，荷负一切诸众生故；龙王奋迅，兴大法密云，耀解脱电光，震如实义雷，降诸根、力、觉分、禅定、解脱、三昧甘露雨故；大金翅鸟王奋迅，竭贪爱水，破愚痴[穀-禾+卵]，搏撮烦恼诸恶毒龙，令出生死大苦海故；大师子王奋迅，安住无畏平等大智以为器仗，摧伏众魔及外道故；勇健奋迅，能于生死大战阵中摧灭一切烦恼冤故；大智奋迅，知蕴、界、处及诸缘起，自在开示一切法故；陀罗尼奋迅，以念慧力持法不忘，随众生根为宣说故；辩才奋迅，无碍迅疾分别一切，咸令受益心欢喜故；如来奋迅，一切智智助道之法皆悉成满，以一念相应慧，所应得者一切皆得，所应悟者一切皆悟，坐师子座降魔冤敌，成阿耨多罗三藐三菩提故。是为十。若诸菩萨安住此法，则得诸佛于一切法无上自在奋迅。</p>
<p>“佛子，菩萨摩诃萨有十种师子吼。何等为十？所谓：唱言：‘我当必定成正等觉。’是菩提心大师子吼。‘我当令一切众生，未度者度，未脱者脱，未安者安，未涅槃者令得涅槃。’是大悲大师子吼。‘我当令佛、法、僧种无有断绝。’是报如来恩大师子吼。‘我当严净一切佛刹。’是究竟坚誓大师子吼。‘我当除灭一切恶道及诸难处。’是自持净戒大师子吼。‘我当满足一切诸佛身、语及意相好庄严。’是求福无厌大师子吼。‘我当成满一切诸佛所有智慧。’是求智无厌大师子吼。‘我当除灭一切众魔及诸魔业。’是修正行断诸烦恼大师子吼。‘我当了知一切诸法无我，无众生、无寿命、无补伽罗，空、无相、无愿，净如虚空。’是无生法忍大师子吼。最后生菩萨震动一切诸佛国土悉令严净，是时，一切释、梵、四王咸来赞请：‘唯愿菩萨以无生法而现受生！’菩萨则以无碍慧眼普观世间：‘一切众生无如我者。’即于王宫示现诞生，自行七步大师子吼：‘我于世间最胜第一，我当永尽生死边际。’是如说而作大师子吼。是为十。若诸菩萨安住此法，则得如来无上大师子吼。</p>
<h2 id="大方广佛华严经卷第五十八"><a href="#大方广佛华严经卷第五十八" class="headerlink" title="大方广佛华严经卷第五十八"></a>大方广佛华严经卷第五十八</h2><h3 id="离世间品第三十八之六"><a href="#离世间品第三十八之六" class="headerlink" title="离世间品第三十八之六"></a>离世间品第三十八之六</h3><p>“佛子，菩萨摩诃萨有十种清净施。何等为十？所谓：平等施，不拣众生故；随意施，满其所愿故；不乱施，令得利益故；随宜施，知上、中、下故；不住施，不求果报故；开舍施，心不恋著故；一切施，究竟清净故；回向菩提施，远离有为、无为故；教化众生施，乃至道场不舍故；三轮清净施，于施者、受者及以施物正念观察如虚空故。是为十。若诸菩萨安住此法，则得如来无上清净广大施。</p>
<p>“佛子，菩萨摩诃萨有十种清净戒。何等为十？所谓：身清净戒，护身三恶故；语清净戒，离语四过故；心清净戒，永离贪、瞋、邪见故；不破一切学处清净戒，于一切人、天中作尊主故；守护菩提心清净戒，不乐小乘故；守护如来所制清净戒，乃至微细罪生大怖畏故；隐密护持清净戒，善拔犯戒众生故；不作一切恶清净戒，誓修一切善法故；远离一切有见清净戒，于戒无著故；守护一切众生清净戒，发起大悲故。是为十。若诸菩萨安住此法，则得如来无上无过失清净戒。</p>
<p>“佛子，菩萨摩诃萨有十种清净忍。何等为十？所谓：安受呰辱清净忍，护诸众生故；安受刀杖清净忍，善护自他故；不生恚害清净忍，其心不动故；不责卑贱清净忍，为上能宽故；有归咸救清净忍，舍自身命故；远离我慢清净忍，不轻未学故；残毁不瞋清净忍，观察如幻故；有犯无报清净忍，不见自他故；不随烦恼清净忍，离诸境界故；随顺菩萨真实智知一切法无生清净忍，不由他教，入一切智境界故。是为十。若诸菩萨安住其中，则得一切诸佛不由他悟无上法忍。</p>
<p>“佛子，菩萨摩诃萨有十种清净精进。何等为十？所谓：身清净精进，承事供养诸佛菩萨及诸师长，尊重福田不退转故；语清净精进，随所闻法广为他说，赞佛功德无疲倦故；意清净精进，善能入出慈、悲、喜、舍、禅定、解脱及诸三昧无休息故；正直心清净精进，无诳无谄，无曲无伪，一切勤修无退转故；增胜心清净精进，志常趣求上上智慧，愿具一切白净法故；不唐捐清净精进，摄取布施、戒、忍、多闻及不放逸乃至菩提无中息故；摧伏一切魔清净精进，悉能除灭贪欲、瞋恚、愚痴、邪见、一切烦恼、诸缠盖故；成满智慧光清净精进，有所施为悉善观察，咸使究竟，不令后悔，得一切佛不共法故；无来无去清净精进，得如实智，入法界门，身、语及心皆悉平等，了相非相，无所著故；成就法光清净精进，超过诸地，得佛灌顶，以无漏身而示殁生、出家、成道、说法、灭度，具足如是普贤事故。是为十。若诸菩萨安住此法，则得如来无上大清净精进。</p>
<p>“佛子，菩萨摩诃萨有十种清净禅。何等为十？所谓：常乐出家清净禅，舍一切所有故；得真善友清净禅，示教正道故；住阿兰若忍风雨等清净禅，离我、我所故；离愦闹众生清净禅，常乐寂静故；心业调柔清净禅，守护诸根故；心智寂灭清净禅，一切音声、诸禅定刺不能乱故；觉道方便清净禅，观察一切皆现证故；离于味著清净禅，不舍欲界故；发起通明清净禅，知一切众生根性故；自在游戏清净禅，入佛三昧，知无我故。是为十。若诸菩萨安住其中，则得如来无上大清净禅。</p>
<p>“佛子，菩萨摩诃萨有十种清净慧。何等为十？所谓：知一切因清净慧，不坏果报故；知一切缘清净慧，不违和合故；知不断不常清净慧，了达缘起皆如实故；拔一切见清净慧，于众生相无取舍故；观一切众生心行清净慧，了知如幻故；广大辩才清净慧，分别诸法、问答无碍故；一切诸魔、外道、声闻、独觉所不能知清净慧，深入一切如来智故；见一切佛微妙法身、见一切众生本性清净、见一切法皆悉寂灭、见一切刹同于虚空清净慧，知一切相皆无碍故；一切总持、辩才、方便波罗蜜清净慧，令得一切最胜智故；一念相应金刚智了一切法平等清净慧，得一切法最尊智故。是为十。若诸菩萨安住其中，则得如来无障碍大智慧。</p>
<p>“佛子，菩萨摩诃萨有十种清净慈。何等为十？所谓：等心清净慈，普摄众生无所拣择故；饶益清净慈，随有所作皆令欢喜故；摄物同己清净慈，究竟皆令出生死故；不舍世间清净慈，心常缘念集善根故；能至解脱清净慈，普使众生除灭一切诸烦恼故；出生菩提清净慈，普使众生发求一切智心故；世间无碍清净慈，放大光明平等普照故；充满虚空清净慈，救护众生无处不至故；法缘清净慈，证于如如真实法故；无缘清净慈，入于菩萨离生性故。是为十。若诸菩萨安住此法，则得如来无上广大清净慈。</p>
<p>“佛子，菩萨摩诃萨有十种清净悲。何等为十？所谓：无俦伴清净悲，独发其心故。无疲厌清净悲，代一切众生受苦，不以为劳故。难处受生清净悲，为度众生故。善趣受生清净悲，示现无常故。为邪定众生清净悲，历劫不舍弘誓故。不著己乐清净悲，普与众生快乐故。不求恩报清净悲，修洁其心故。能除颠倒清净悲，说如实法故。菩萨摩诃萨知一切法本性清净、无染著、无热恼，以客尘烦恼故而受众苦；如是知已，于诸众生而起大悲，名本性清净，为说无垢清净光明法故。菩萨摩诃萨知一切法如空中鸟迹，众生痴翳不能照了；观察于彼，起大悲心，名真实智，为其开示涅槃法故。是为十。若诸菩萨安住此法，则得如来无上广大清净悲。</p>
<p>“佛子，菩萨摩诃萨有十种清净喜。何等为十？所谓：发菩提心清净喜；悉舍所有清净喜；不嫌弃破戒众生而教化成就清净喜；能忍受造恶众生，誓愿救度清净喜；舍身求法不生悔心清净喜；自舍欲乐，常乐法乐清净喜；令一切众生舍资生乐，常乐法乐清净喜；见一切佛恭敬供养无有厌足，法界平等清净喜；令一切众生爱乐禅定、解脱、三昧游戏入出清净喜；心乐具行顺菩萨道一切苦行，证得牟尼寂静不动无上定慧清净喜。是为十。若诸菩萨安住此法，则得如来无上广大清净喜。</p>
<p>“佛子，菩萨摩诃萨有十种清净舍。何等为十？所谓：一切众生恭敬供养，不生爱著清净舍；一切众生轻慢毁辱，不生瞋恚清净舍；常行世间，不为世间八法所染清净舍；于法器众生待时而化，于无法器亦不生嫌清净舍；不求二乘学、无学法清净舍；心常远离一切欲乐、顺烦恼法清净舍；不叹二乘，厌离生死清净舍；远离一切世间语，非涅槃语、非离欲语、不顺理语、恼乱他语、声闻独觉语，略说乃至一切障菩萨道语皆悉远离清净舍；或有众生，根已成熟发生念慧而未能知最上之法，待时方化清净舍；或有众生，菩萨往昔已曾教化至于佛地方可调伏，彼亦待时清净舍；菩萨摩诃萨于彼二人，无高无下，无取无舍，远离一切种种分别，恒住正定，入如实法，心得堪忍清净舍。是为十。若诸菩萨安住其中，则得如来无上广大清净舍。</p>
<p>“佛子，菩萨摩诃萨有十种义。何等为十？所谓：多闻义，坚固修行故；法义，善巧思择故；空义，第一义空故；寂静义，离诸众生喧愦故；不可说义，不著一切语言故；如实义，了达三世平等故；法界义，一切诸法一味故；真如义，一切如来顺入故；实际义，了知究竟如实故；大般涅槃义，灭一切苦而修菩萨诸行故。是为十。若诸菩萨安住此法，则得一切智无上义。</p>
<p>“佛子，菩萨摩诃萨有十种法。何等为十？所谓：真实法，如说修行故；离取法，能取、所取悉离故；无诤法，无有一切惑诤故；寂灭法，灭除一切热恼故；离欲法，一切贪欲皆断故；无分别法，攀缘分别永息故；无生法，犹如虚空不动故；无为法，离生、住、灭诸相故；本性法，自性无染清净故；舍一切乌波提涅槃法，能生一切菩萨行，修习不断故。是为十。若诸菩萨安住其中，则得如来无上广大法。</p>
<p>“佛子，菩萨摩诃萨有十种福德助道具。何等为十？所谓：劝众生起菩提心，是菩萨福德助道具；不断三宝种故。随顺十种回向，是菩萨福德助道具；断一切不善法，集一切善法故。智慧诱诲，是菩萨福德助道具；超过三界福德故。心无疲倦，是菩萨福德助道具；究竟度脱一切众生故。悉舍内外一切所有，是菩萨福德助道具；于一切物无所著故。为满足相好精进不退，是菩萨福德助道具；开门大施无所限故。上、中、下三品善根，悉以回向无上菩提，心无所轻，是菩萨福德助道具；善巧方便相应故。于邪定、下劣、不善众生，皆生大悲，不怀轻贱，是菩萨福德助道具；常起大人弘誓心故。恭敬供养一切如来，于一切菩萨起如来想，令一切众生皆生欢喜，是菩萨福德助道具；守本志愿极坚牢故。菩萨摩诃萨于阿僧祇劫积集善根，自欲取证无上菩提如在掌中，然悉舍与一切众生，心无忧恼亦无悔恨，其心广大等虚空界，此是菩萨福德助道具；起大智慧证大法故。是为十。若诸菩萨安住其中，则具足如来无上广大福德聚。</p>
<p>“佛子，菩萨摩诃萨有十种智慧助道具。何等为十？所谓：亲近多闻真善知识，恭敬供养，尊重礼拜，种种随顺，不违其教，是为一；一切正直无虚矫故。永离憍慢，常行谦敬，身、语、意业无有粗犷，柔和善顺，不伪不曲，是为二；其身堪作佛法器故。念慧随觉未曾散乱，惭愧柔和，心安不动，常忆六念，常行六敬，常随顺住六坚固法，是为三；与十种智为方便故。乐法、乐义，以法为乐，常乐听闻无有厌足，舍离世论及世言说，专心听受出世间语，远离小乘，入大乘慧，是为四；一心忆念无散动故。六波罗蜜心专荷负，四种梵住行已成熟，随顺明法悉善修行，聪敏智人皆勤请问，远离恶趣，归向善道，心常爱乐，正念观察，调伏己情，守护他意，是为五；坚固修行真实行故。常乐出离，不著三有，恒觉自心，曾无恶念，三觉已绝，三业皆善，决定了知心之自性，是为六；能令自他心清净故。观察五蕴皆如幻事，界如毒蛇，处如空聚，一切诸法如幻、如焰、如水中月、如梦、如影、如响、如像、如空中画、如旋火轮、如虹霓色、如日月光，无相无形，非常非断，不来不去，亦无所住，如是观察，知一切法无生无灭，是为七；知一切法性空寂故。菩萨摩诃萨闻一切法无我、无众生、无寿者、无补伽罗、无心、无境、无贪瞋痴、无身、无物、无主、无待、无著、无行，如是一切皆无所有、悉归寂灭，闻已深信，不疑不谤，是为八；以能成就圆满解故。菩萨摩诃萨善调诸根，如理修行，恒住止观，心意寂静，一切动念皆悉不生，无我、无人、无作、无行、无计我想、无计我业、无有疮疣、无有瘢痕，亦无于此所得之忍，身、语、意业无来无去，无有精进亦无勇猛，观一切众生、一切诸法，心皆平等而无所住，非此岸、非彼岸，此彼性离，无所从来，无所至去，常以智慧如是思惟，是为九；到分别相彼岸处故。菩萨摩诃萨见缘起法故见法清净，见法清净故见国土清净，见国土清净故见虚空清净，见虚空清净故见法界清净，见法界清净故见智慧清净，是为十；修行积集一切智故。佛子，是为菩萨摩诃萨十种智慧助道具。若诸菩萨安住此法，则得如来一切法无障碍清净微妙智慧聚。</p>
<p>“佛子，菩萨摩诃萨有十种明足。何等为十？所谓：善分别诸法明足；不取著诸法明足；离颠倒见明足；智慧光照诸根明足；巧发起正精进明足；能深入真谛智明足；灭烦恼业成就尽智无生智明足；天眼智普观察明足；宿住念知前际清净明足；漏尽神通智断众生诸漏明足。是为十。若诸菩萨安住此法，则得如来于一切佛法无上大光明。</p>
<p>“佛子，菩萨摩诃萨有十种求法。何等为十？所谓：直心求法，无有谄诳故；精进求法，远离懈慢故；一向求法，不惜身命故；为除一切众生烦恼求法，不为名利恭敬故；为饶益自他一切众生求法，不但自利故；为入智慧求法，不乐文字故；为出生死求法，不贪世乐故；为度众生求法，发菩提心故；为断一切众生疑求法，令无犹豫故；为满足佛法求法，不乐余乘故。是为十。若诸菩萨安住此法，则得不由他教一切佛法大智慧。</p>
<p>“佛子，菩萨摩诃萨有十种明了法。何等为十？所谓：随顺世俗生长善根，是童蒙凡夫明了法；得无碍不坏信，觉法自性，是随信行人明了法；勤修习法，随顺法住，是随法行人明了法；远离八邪，向八正道，是第八人明了法；除灭众结，断生死漏，见真实谛，是须陀洹人明了法；观味是患，知无往来，是斯陀含人明了法；不乐三界，求尽有漏，于受生法乃至一念不生爱著，是阿那含人明了法；获六神通，得八解脱，九定、四辩悉皆成就，是阿罗汉人明了法；性乐观察一味缘起，心常寂静，知足少事，解因自得，悟不由他，成就种种神通智慧，是辟支佛人明了法；智慧广大，诸根明利，常乐度脱一切众生，勤修福智助道之法，如来所有十力、无畏、一切功德具足圆满，是菩萨人明了法。是为十。若诸菩萨安住此法，则得如来无上大智明了法。</p>
<p>“佛子，菩萨摩诃萨有十种修行法。何等为十？所谓：恭敬尊重诸善知识修行法；常为诸天之所觉悟修行法；于诸佛所常怀惭愧修行法；哀愍众生不舍生死修行法；事必究竟心无变动修行法；专念随逐发大乘心诸菩萨众精勤修学修行法；远离邪见勤求正道修行法；摧破众魔及烦恼业修行法；知诸众生根性胜劣而为说法令住佛地修行法；安住无边广大法界除灭烦恼令身清净修行法。是为十。若诸菩萨安住其中，则得如来无上修行法。</p>
<p>“佛子，菩萨摩诃萨有十种魔。何等为十？所谓：蕴魔，生诸取故；烦恼魔，恒杂染故；业魔，能障碍故；心魔，起高慢故；死魔，舍生处故；天魔，自憍纵故；善根魔，恒执取故；三昧魔，久耽味故；善知识魔，起著心故；菩提法智魔，不愿舍离故。是为十。菩萨摩诃萨应作方便，速求远离。</p>
<p>“佛子，菩萨摩诃萨有十种魔业。何等为十？所谓：忘失菩提心修诸善根，是为魔业；恶心布施，瞋心持戒，舍恶性人，远懈怠者，轻慢乱意，讥嫌恶慧，是为魔业；于甚深法心生悭吝，有堪化者而不为说，若得财利恭敬供养，虽非法器而强为说，是为魔业；不乐听闻诸波罗蜜，假使闻说而不修行，虽亦修行多生懈怠，以懈怠故，志意狭劣，不求无上大菩提法，是为魔业；远善知识，近恶知识，乐求二乘，不乐受生，志尚涅槃离欲寂静，是为魔业；于菩萨所起瞋恚心，恶眼视之，求其罪衅，说其过恶，断彼所有财利供养，是为魔业；诽谤正法不乐听闻，假使得闻便生毁呰，见人说法不生尊重，言自说是，余说悉非，是为魔业；乐学世论巧述文词，开阐二乘，隐覆深法，或以妙义授非其人，远离菩提住于邪道，是为魔业；已得解脱、已安隐者常乐亲近而供养之，未得解脱、未安隐者不肯亲近亦不教化，是为魔业；增长我慢，无有恭敬，于诸众生多行恼害，不求正法真实智慧，其心弊恶难可开悟，是为魔业。是为十。菩萨摩诃萨应速远离，勤求佛业。</p>
<p>“佛子，菩萨摩诃萨有十种舍离魔业。何等为十？所谓：近善知识恭敬供养，舍离魔业；不自尊举，不自赞叹，舍离魔业；于佛深法信解不谤，舍离魔业；未曾忘失一切智心，舍离魔业；勤修妙行恒不放逸，舍离魔业；常求一切菩萨藏法，舍离魔业；恒演说法，心无疲倦，舍离魔业；归依十方一切诸佛，起救护想，舍离魔业；信受忆念一切诸佛，神力加持，舍离魔业；与一切菩萨同种善根，平等无二，舍离魔业。是为十。若诸菩萨安住此法，则能出离一切魔道。</p>
<p>“佛子，菩萨摩诃萨有十种见佛。何等为十？所谓：于安住世间成正觉佛无著见；愿佛出生见；业报佛深信见；住持佛随顺见；涅槃佛深入见；法界佛普至见；心佛安住见；三昧佛无量无依见；本性佛明了见；随乐佛普受见。是为十。若诸菩萨安住此法，则常得见无上如来。</p>
<p>“佛子，菩萨摩诃萨有十种佛业。何等为十？所谓：随时开导，是佛业；令正修行故。梦中令见，是佛业；觉昔善根故。为他演说所未闻经，是佛业；令生智断疑故。为悔缠所缠者说出离法，是佛业；令离疑心故。若有众生起悭吝心，乃至恶慧心、二乘心、损害心、疑惑心、散动心、憍慢心，为现如来众相庄严身，是佛业；生长过去善根故。于正法难遇时，广为说法，令其闻已，得陀罗尼智、神通智，普能利益无量众生，是佛业；胜解清净故。若有魔事起，能以方便现虚空界等声，说不损恼他法以为对治，令其开悟，众魔闻已威光歇灭，是佛业；志乐殊胜，威德大故。其心无间，常自守护，不令证入二乘正位，若有众生根性未熟，终不为说解脱境界，是佛业；本愿所作故。生死结漏一切皆离，修菩萨行相续不断，以大悲心摄取众生，令其起行究竟解脱，是佛业；不断修行菩萨行故。菩萨摩诃萨了达自身及以众生本来寂灭不惊不怖而勤修福智无有厌足，虽知一切法无有造作而亦不舍诸法自相，虽于诸境界永离贪欲而常乐瞻奉诸佛色身，虽知不由他悟入于法而种种方便求一切智，虽知诸国土皆如虚空而常乐庄严一切佛刹，虽恒观察无人无我而教化众生无有疲厌，虽于法界本来不动而以神通智力现众变化，虽已成就一切智智而修菩萨行无有休息，虽知诸法不可言说而转净法轮令众心喜，虽能示现诸佛神力而不厌舍菩萨之身，虽现入于大般涅槃而一切处示现受生，能作如是权实双行法，是佛业。是为十。若诸菩萨安住其中，则得不由他教无上无师广大业。</p>
<p>“佛子，菩萨摩诃萨有十种慢业。何等为十？所谓：于师、僧、父母、沙门、婆罗门、住于正道向正道者，尊重福田所而不恭敬，是慢业；或有法师获最胜法，乘于大乘，知出要道，得陀罗尼，演说契经广大之法无有休息，而于其所起高慢心，及于所说法不生恭敬，是慢业；于众会中闻说妙法，不肯叹美令人信受，是慢业；好起过慢，自高陵物，不见己失，不知自短，是慢业；好起过过慢，见有德人应赞不赞，见他赞叹不生欢喜，是慢业；见有法师为人说法，知是法、是律、是真实、是佛语，为嫌其人亦嫌其法，自起诽谤亦令他谤，是慢业；自求高座，自称法师，应受供给，不应执事，见有耆旧久修行人不起逢迎、不肯承事，是慢业；见有德人，颦蹙不喜，言辞粗犷，伺其过失，是慢业；见有聪慧知法之人，不肯亲近恭敬供养，不肯咨问：‘何等为善？何等不善？何等应作？何等不应作？作何等业，于长夜中而得种种利益安乐？’愚痴顽很，我慢所吞，终不能见出要之道，是慢业；复有众生慢心所覆，诸佛出世不能亲近恭敬供养，新善不起，旧善消灭，不应说而说，不应诤而诤，未来必堕险难深坑，于百千劫尚不值佛，何况闻法！但以曾发菩提心故，终自醒悟，是慢业。是为十。</p>
<p>“若诸菩萨离此慢业，则得十种智业。何等为十？所谓：信解业报，不坏因果，是智业；不舍菩提心，常念诸佛，是智业；近善知识恭敬供养，其心尊重终无厌怠，是智业；乐法、乐义无有厌足，远离邪念，勤修正念，是智业；于一切众生离于我慢，于诸菩萨起如来想，爱重正法如惜己身，尊奉如来如护己命，于修行者生诸佛想，是智业；身、语、意业无诸不善，赞美贤圣，随顺菩提，是智业；不坏缘起，离诸邪见，破暗得明，照一切法，是智业；十种回向随顺修行，于诸波罗蜜起慈母想，于善巧方便起慈父想，以深净心入菩提舍，是智业；施、戒、多闻、止观、福慧，如是一切助道之法常勤积集无有厌倦，是智业；若有一业为佛所赞，能破众魔烦恼斗诤，能离一切障、盖、缠、缚，能教化调伏一切众生，能随顺智慧摄取正法，能严净佛刹，能发起通明，皆勤修习无有懈退，是智业。是为十。若诸菩萨安住其中，则得如来一切善巧方便无上大智业。</p>
<p>“佛子，菩萨摩诃萨有十种魔所摄持。何等为十？所谓：懈怠心，魔所摄持；志乐狭劣，魔所摄持；于少行生足，魔所摄持；受一非余，魔所摄持；不发大愿，魔所摄持；乐处寂灭，断除烦恼，魔所摄持；永断生死，魔所摄持；舍菩萨行，魔所摄持；不化众生，魔所摄持；疑谤正法，魔所摄持。是为十。</p>
<p>“若诸菩萨能弃舍此魔所摄持，则得十种佛所摄持。何等为十？所谓：初始能发菩提之心，佛所摄持；于生生中持菩提心不令忘失，佛所摄持；觉诸魔事，悉能远离，佛所摄持；闻诸波罗蜜，如说修行，佛所摄持；知生死苦而不厌恶，佛所摄持；观甚深法，得无量果，佛所摄持；为诸众生说二乘法，而不证取彼乘解脱，佛所摄持；乐观无为法而不住其中，于有为、无为不生二想，佛所摄持；至无生处而现受生，佛所摄持；虽证得一切智，而起菩萨行，不断菩萨种，佛所摄持。是为十。若诸菩萨安住其中，则得诸佛无上摄持力。</p>
<p>“佛子，菩萨摩诃萨有十种法所摄持。何等为十？所谓：知一切行无常，法所摄持；知一切行苦，法所摄持；知一切行无我，法所摄持；知一切法寂灭涅槃，法所摄持；知诸法从缘起，无缘则不起，法所摄持；知不正思惟故起于无明，无明起故乃至老死起，不正思惟灭故无明灭，无明灭故乃至老死灭，法所摄持；知三解脱门出生声闻乘，证无诤法出生独觉乘，法所摄持；知六波罗蜜、四摄法出生大乘，法所摄持；知一切刹、一切法、一切众生、一切世是佛智境界，法所摄持；知断一切念，舍一切取，离前后际，随顺涅槃，法所摄持。是为十。若诸菩萨安住其中，则得一切诸佛无上法所摄持。</p>
<p>“佛子，菩萨摩诃萨住兜率天，有十种所作业。何等为十？所谓：为欲界诸天子说厌离法言：‘一切自在皆是无常，一切快乐悉当衰谢。’劝彼诸天发菩提心。是为第一所作业。为色界诸天说入出诸禅解脱三昧，若于其中而生爱著，因爱复起身见、邪见、无明等者，则为其说如实智慧；若于一切色、非色法起颠倒想，以为清净，为说不净皆是无常，劝其令发菩提之心。是为第二所作业。菩萨摩诃萨住兜率天，入三昧，名光明庄严，身放光明，遍照三千大千世界，随众生心，以种种音而为说法；众生闻已，信心清净，命终生于兜率天中，劝其令发菩提之心。是为第三所作业。菩萨摩诃萨在兜率天，以无障碍眼普见十方兜率天中一切菩萨，彼诸菩萨皆亦见此；互相见已，论说妙法，谓：降神母胎、初生、出家、往诣道场、具大庄严；而复示现往昔已来所行之行，以彼行故成此大智；所有功德不离本处，而能示现如是等事。是为第四所作业。菩萨摩诃萨住兜率天，十方一切兜率天宫诸菩萨众，皆悉来集，恭敬围绕；尔时，菩萨摩诃萨欲令彼诸菩萨皆满其愿生欢喜故，随彼菩萨所应住地、所行所断、所修所证，演说法门；彼诸菩萨闻说法已，皆大欢喜，得未曾有，各还本土所住宫殿。是为第五所作业。菩萨摩诃萨住兜率天时，欲界主天魔波旬，为欲坏乱菩萨业故，眷属围绕诣菩萨所；尔时，菩萨为摧伏魔军故，住金刚道所摄般若波罗蜜方便善巧智慧门，以柔软、粗犷二种语而为说法，令魔波旬不得其便；魔见菩萨自在威力，皆发阿耨多罗三藐三菩提心。是为第六所作业。菩萨摩诃萨住兜率天，知欲界诸天子不乐闻法；尔时，菩萨出大音声，遍告之言：‘今日菩萨当于宫中现希有事，若欲见者宜速往诣。’时，诸天子闻是语已，无量百千亿那由他皆来集会；尔时，菩萨见诸天众皆来集已，为现宫中诸希有事；彼诸天子曾未见闻，既得见已，皆大欢喜，其心醉没；又于乐中出声告言：‘诸仁者，一切诸行皆悉无常，一切诸行皆悉是苦，一切诸法皆悉无我，涅槃寂灭。’又复告言：‘汝等皆应修菩萨行，皆当圆满一切智智。’彼诸天子闻此法音，忧叹咨嗟而生厌离，靡不皆发菩提之心。是为第七所作业。菩萨摩诃萨住兜率宫，不舍本处，悉能往诣十方无量一切佛所，见诸如来亲近礼拜恭敬听法；尔时，诸佛欲令菩萨获得最上灌顶法故，为说菩萨地，名一切神通，以一念相应慧，具足一切最胜功德，入一切智智位。是为第八所作业。菩萨摩诃萨住兜率宫，为欲供养诸如来故，以大神力兴起种种诸供养具，名殊胜可乐，遍法界、虚空界、一切世界供养诸佛；彼世界中无量众生见此供养，皆发阿耨多罗三藐三菩提心。是为第九所作业。菩萨摩诃萨住兜率天，出无量无边如幻如影法门，周遍十方一切世界，示现种种色、种种相、种种形体、种种威仪、种种事业、种种方便、种种譬喻、种种言说，随众生心皆令欢喜。是为第十所作业。佛子，是为菩萨摩诃萨住兜率天十种所作业。若诸菩萨成就此法，则能于后下生人间。</p>
<p>“佛子，菩萨摩诃萨于兜率天将下生时，现十种事。何等为十？佛子，菩萨摩诃萨于兜率天下生之时，从于足下放大光明，名安乐庄严，普照三千大千世界一切恶趣诸难众生；触斯光者，莫不皆得离苦安乐；得安乐已，悉知将有奇特大人出兴于世。是为第一所示现事。佛子，菩萨摩诃萨于兜率天下生之时，从于眉间白毫相中放大光明，名曰觉悟，普照三千大千世界，照彼宿世一切同行诸菩萨身；彼诸菩萨蒙光照已，咸知菩萨将欲下生，各各出兴无量供具，诣菩萨所而为供养。是为第二所示现事。佛子，菩萨摩诃萨于兜率天将下生时，于右掌中放大光明，名清净境界，悉能严净一切三千大千世界，其中若有已得无漏诸辟支佛觉斯光者，即舍寿命；若不觉者，光明力故，徙置他方；余世界中一切诸魔及诸外道、有见众生，皆亦徙置他方世界，唯除诸佛神力所持应化众生。是为第三所示现事。佛子，菩萨摩诃萨于兜率天将下生时，从其两膝放大光明，名清净庄严，普照一切诸天宫殿，下从护世，上至净居，靡不周遍；彼诸天等，咸知菩萨于兜率天将欲下生，俱怀恋慕，悲叹忧恼，各持种种华鬘、衣服、涂香、末香、幡盖、妓乐，诣菩萨所恭敬供养，随逐下生乃至涅槃。是为第四所示现事。佛子，菩萨摩诃萨在兜率天将下生时，于卍字金刚庄严心藏中放大光明，名无能胜幢，普照十方一切世界金刚力士；时，有百亿金刚力士皆悉来集，随逐侍卫，始于下生，乃至涅槃。是为第五所示现事。佛子，菩萨摩诃萨于兜率天将下生时，从其身上一切毛孔放大光明，名分别众生，普照一切大千世界，遍触一切诸菩萨身，复触一切诸天世人；诸菩萨等咸作是念：‘我应住此，供养如来，教化众生。’是为第六所示现事。佛子，菩萨摩诃萨于兜率天将下生时，从大摩尼宝藏殿中放大光明，名善住观察，照此菩萨当生之处所托王宫；其光照已，诸余菩萨皆共随逐下阎浮提，若于其家、若其聚落、若其城邑而现受生，为欲教化诸众生故。是为第七所示现事。佛子，菩萨摩诃萨于兜率天临下生时，从天宫殿及大楼阁诸庄严中放大光明，名一切宫殿清净庄严，照所生母腹；光明照已，令菩萨母安隐快乐，具足成就一切功德，其母腹中自然而有广大楼阁大摩尼宝而为庄严，为欲安处菩萨身故。是为第八所示现事。佛子，菩萨摩诃萨于兜率天临下生时，从两足下放大光明，名为善住；若诸天子及诸梵天其命将终，蒙光照触皆得住寿，供养菩萨从初下生乃至涅槃。是为第九所示现事。佛子，菩萨摩诃萨于兜率天临下生时，从随好中放大光明，名日月庄严，示现菩萨种种诸业；时，诸人、天或见菩萨住兜率天，或见入胎，或见初生，或见出家，或见成道，或见降魔，或见转法轮，或见入涅槃。是为第十所示现事。佛子，菩萨摩诃萨于身、于座、于宫殿、于楼阁中，放如是等百万阿僧祇光明，悉现种种诸菩萨业；现是业已，具足一切功德法故，从兜率天下生人间。</p>
<h2 id="大方广佛华严经卷第五十九"><a href="#大方广佛华严经卷第五十九" class="headerlink" title="大方广佛华严经卷第五十九"></a>大方广佛华严经卷第五十九</h2><h3 id="离世间品第三十八之七"><a href="#离世间品第三十八之七" class="headerlink" title="离世间品第三十八之七"></a>离世间品第三十八之七</h3><p>“佛子，菩萨摩诃萨示现处胎，有十种事。何等为十？佛子，菩萨摩诃萨为欲成就小心劣解诸众生故，不欲令彼起如是念：‘今此菩萨自然化生，智慧善根不从修得。’是故菩萨示现处胎。是为第一事。菩萨摩诃萨为成熟父母及诸眷属、宿世同行众生善根，示现处胎。何以故？彼皆应以见于处胎成熟所有诸善根故。是为第二事。菩萨摩诃萨入母胎时，正念正知，无有迷惑；住母胎已，心恒正念，亦无错乱。是为第三事。菩萨摩诃萨在母胎中常演说法，十方世界诸大菩萨、释、梵、四王皆来集会，悉令获得无量神力、无边智慧，菩萨处胎成就如是辩才、胜用。是为第四事。菩萨摩诃萨在母胎中集大众会，以本愿力教化一切诸菩萨众。是为第五事。菩萨摩诃萨于人中成佛，应具人间最胜受生，以此示现处于母胎。是为第六事。菩萨摩诃萨在母胎中，三千大千世界众生悉见菩萨，如明镜中见其面像；尔时，大心天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，皆诣菩萨，恭敬供养。是为第七事。菩萨摩诃萨在母胎中，他方世界一切最后生菩萨在母胎者，皆来共会，说大集法门，名广大智慧藏。是为第八事。菩萨摩诃萨在母胎时，入离垢藏三昧，以三昧力，于母胎中现大宫殿，种种严饰悉皆妙好，兜率天宫不可为比，而令母身安隐无患。是为第九事。菩萨摩诃萨住母胎时，以大威力兴供养具，名开大福德离垢藏，普遍十方一切世界，供养一切诸佛如来，彼诸如来咸为演说无边菩萨住处法界藏。是为第十事。佛子，是为菩萨摩诃萨示现处胎十种事。若诸菩萨了达此法，则能示现甚微细趣。</p>
<p>“佛子，菩萨摩诃萨有十种甚微细趣。何等为十？所谓：在母胎中，示现初发菩提心，乃至灌顶地；在母胎中，示现住兜率天；在母胎中，示现初生；在母胎中，示现童子地；在母胎中，示现处王宫；在母胎中，示现出家；在母胎中，示现苦行，往诣道场，成等正觉；在母胎中，示现转法轮；在母胎中，示现般涅槃；在母胎中，示现大微细，谓：一切菩萨行一切如来自在神力无量差别门。佛子，是为菩萨摩诃萨在母胎中十种微细趣。若诸菩萨安住此法，则得如来无上大智慧微细趣。</p>
<p>“佛子，菩萨摩诃萨有十种生。何等为十？所谓：远离愚痴正念正知生；放大光明网普照三千大千世界生；住最后有更不受后身生；不生不起生；知三界如幻生；于十方世界普现身生；证一切智智身生；放一切佛光明普觉悟一切众生身生；入大智观察三昧身生；佛子，菩萨生时，震动一切佛刹，解脱一切众生，除灭一切恶道，映蔽一切诸魔，无量菩萨皆来集会。佛子，是为菩萨摩诃萨十种生，为调伏众生故，如是示现。</p>
<p>“佛子，菩萨摩诃萨以十事故，示现微笑心自誓。何等为十？所谓：菩萨摩诃萨念言：‘一切世间没在欲泥，除我一人无能勉济。’如是知已，熙怡微笑心自誓。复念言：‘一切世间烦恼所盲，唯我今者具足智慧。’如是知已，熙怡微笑心自誓。又念言：‘我今因此假名身故，当得如来充满三世无上法身。’如是知已，熙怡微笑心自誓。菩萨尔时，以无障碍眼，遍观十方所有梵天，乃至一切大自在天，作是念言：‘此等众生，皆自谓为有大智力。’如是知已，熙怡微笑心自誓。菩萨尔时观诸众生，久种善根，今皆退没；如是知已，熙怡微笑心自誓。菩萨观见世间种子，所种虽少，获果甚多；如是知已，熙怡微笑心自誓。菩萨观见一切众生，蒙佛所教，必得利益；如是知已，熙怡微笑心自誓。菩萨观见过去世中同行菩萨，染著余事，不得佛法广大功德；如是知已，熙怡微笑心自誓。菩萨观见过去世中同共集会诸天人等，至今犹在凡夫之地，不能舍离，亦不疲厌；如是知已，熙怡微笑心自誓。菩萨尔时，为一切如来光明所触，倍加欣慰，熙怡微笑心自誓。是为十。佛子，菩萨为调伏众生故，如是示现。</p>
<p>“佛子，菩萨摩诃萨以十事故，示行七步。何等为十？所谓：现菩萨力故，示行七步；现施七财故，示行七步；满地神愿故，示行七步；现超三界相故，示行七步；现菩萨最胜行超过象王、牛王、师子王行故，示行七步；现金刚地相故，示行七步；现欲与众生勇猛力故，示行七步；现修行七觉宝故，示行七步；现所得法不由他教故，示行七步；现于世间最胜无比故，示行七步。是为十。佛子，菩萨为调伏众生故，如是示现。</p>
<p>“佛子，菩萨摩诃萨以十事故，现处童子地。何等为十？所谓：为现通达一切世间文字、算计、图书、印玺种种业故，处童子地；为现通达一切世间象马、车乘、弧矢、剑戟种种业故，处童子地；为现通达一切世间文笔、谈论、博弈、嬉戏种种事故，处童子地；为现远离身、语、意业诸过失故，处童子地；为现入定住涅槃门，周遍十方无量世界故，处童子地；为现其力超过一切天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世、人非人等故，处童子地；为现菩萨色相威光超过一切释、梵、护世故，处童子地；为令耽著欲乐众生欢喜乐法故，处童子地；为尊重正法，勤供养佛，周遍十方一切世界故，处童子地；为现得佛加被蒙法光明故，处童子地。是为十。</p>
<p>“佛子，菩萨摩诃萨现童子地已，以十事故现处王宫。何等为十？所谓：为令宿世同行众生善根成熟故，现处王宫；为显示菩萨善根力故，现处王宫；为诸人、天耽著乐具，示现菩萨大威德乐具故，现处王宫；顺五浊世众生心故，现处王宫；为现菩萨大威德力能于深宫入三昧故，现处王宫；为令宿世同愿众生满其意故，现处王宫；欲令父母、亲戚、眷属满所愿故，现处王宫；欲以妓乐出妙法音供养一切诸如来故，现处王宫；欲于宫内住微妙三昧，始从成佛乃至涅槃皆示现故，现处王宫；为随顺守护诸佛法故，现处王宫。是为十。最后身菩萨如是示现处王宫已，然后出家。</p>
<p>“佛子，菩萨摩诃萨以十事故，示现出家。何等为十？所谓：为厌居家故，示现出家；为著家众生令舍离故，示现出家；为随顺信乐圣人道故，示现出家；为宣扬赞叹出家功德故，示现出家；为显永离二边见故，示现出家；为令众生离欲乐、我乐故，示现出家；为先现出三界相故，示现出家；为现自在不属他故，示现出家；为显当得如来十力、无畏法故，示现出家；最后菩萨法应尔故，示现出家。是为十。菩萨以此调伏众生。</p>
<p>“佛子，菩萨摩诃萨为十种事故，示行苦行。何等为十？所谓：为成就劣解众生故，示行苦行；为拔邪见众生故，示行苦行；为不信业报众生令见业报故，示行苦行；为随顺杂染世界法应尔故，示行苦行；示能忍劬劳勤修道故，示行苦行；为令众生乐求法故，示行苦行；为著欲乐、我乐众生故，示行苦行；为显菩萨起行殊胜，乃至最后生犹不舍勤精进故，示行苦行；为令众生乐寂静法，增长善根故，示行苦行；为诸天、世人诸根未熟，待时成熟故，示行苦行。是为十。菩萨以此方便调伏一切众生。</p>
<p>“佛子，菩萨摩诃萨往诣道场有十种事。何等为十？所谓：诣道场时，照耀一切世界；诣道场时，震动一切世界；诣道场时，于一切世界普现其身；诣道场时，觉悟一切菩萨及一切宿世同行众生；诣道场时，示现道场一切庄严；诣道场时，随诸众生心之所欲，而为现身种种威仪，及菩提树一切庄严；诣道场时，现见十方一切如来；诣道场时，举足、下足常入三昧，念念成佛无有超隔；诣道场时，一切天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世一切诸王各不相知，而兴种种上妙供养；诣道场时，以无碍智，普观一切诸佛如来于一切世界修菩萨行而成正觉。是为十。菩萨以此教化众生。</p>
<p>“佛子，菩萨摩诃萨坐道场有十种事。何等为十？所谓：坐道场时，种种震动一切世界；坐道场时，平等照耀一切世界；坐道场时，除灭一切诸恶趣苦；坐道场时，令一切世界金刚所成；坐道场时，普观一切诸佛如来师子之座；坐道场时，心如虚空，无所分别；坐道场时，随其所应，现身威仪；坐道场时，随顺安住金刚三昧；坐道场时，受一切如来神力所持清净妙处；坐道场时，自善根力悉能加被一切众生。是为十。</p>
<p>“佛子，菩萨摩诃萨坐道场时，有十种奇特未曾有事。何等为十？佛子，菩萨摩诃萨坐道场时，十方世界一切如来皆现其前，咸举右手而称赞言：‘善哉！善哉！无上导师！’是为第一未曾有事。菩萨摩诃萨坐道场时，一切如来皆悉护念，与其威力，是为第二未曾有事。菩萨摩诃萨坐道场时，宿世同行诸菩萨众悉来围绕，以种种庄严具恭敬供养，是为第三未曾有事。菩萨摩诃萨坐道场时，一切世界草木、丛林诸无情物，皆曲身低影，归向道场，是为第四未曾有事。菩萨摩诃萨坐道场时，入三昧，名观察法界，此三昧力能令菩萨一切诸行悉得圆满，是为第五未曾有事。菩萨摩诃萨坐道场时，得陀罗尼，名最上离垢妙光海藏，能受一切诸佛如来大云法雨，是为第六未曾有事。菩萨摩诃萨坐道场时，以威德力兴上妙供具，遍一切世界供养诸佛，是为第七未曾有事。菩萨摩诃萨坐道场时，住最胜智，悉现了知一切众生诸根意行，是为第八未曾有事。菩萨摩诃萨坐道场时，入三昧，名善觉，此三昧力能令其身充满三世尽虚空界一切世界，是为第九未曾有事。菩萨摩诃萨坐道场时，得离垢光明无碍大智，令其身业普入三世，是为第十未曾有事。佛子，是为菩萨摩诃萨坐道场时，十种奇特未曾有事。</p>
<p>“佛子，菩萨摩诃萨坐道场时，观十种义故，示现降魔。何等为十？所谓：为浊世众生乐于斗战，欲显菩萨威德力故，示现降魔；为诸天、世人有怀疑者，断彼疑故，示现降魔；为教化调伏诸魔军故，示现降魔；为欲令诸天、世人乐军阵者，咸来聚观，心调伏故，示现降魔；为显示菩萨所有威力世无能敌故，示现降魔；为欲发起一切众生勇猛力故，示现降魔；为哀愍末世诸众生故，示现降魔；为欲显示乃至道场犹有魔军而来触恼，此后乃得超魔境界故，示现降魔；为显烦恼业用羸劣，大慈善根势力强盛故，示现降魔；为欲随顺浊恶世界所行法故，示现降魔。是为十。</p>
<p>“佛子，菩萨摩诃萨有十种成如来力。何等为十？所谓：超过一切众魔烦恼业故，成如来力；具足一切菩萨行，游戏一切菩萨三昧门故，成如来力；具足一切菩萨广大禅定故，成如来力；圆满一切白净助道法故，成如来力；得一切法智慧光明，善思惟分别故，成如来力；其身周遍一切世界故，成如来力；所出言音悉与一切众生心等故，成如来力；能以神力加持一切故，成如来力；与三世诸佛身、语、意业等无有异，于一念中了三世法故，成如来力；得善觉智三昧，具如来十力，所谓：是处非处智力乃至漏尽智力故，成如来力。是为十。若诸菩萨具此十力，则名如来、应、正等觉。</p>
<p>“佛子，如来、应、正等觉转大法轮有十种事。何等为十？一者、具足清净四无畏智；二者、出生四辩随顺音声；三者、善能开阐四真谛相；四者、随顺诸佛无碍解脱；五者、能令众生心皆净信；六者、所有言说皆不唐捐，能拔众生诸苦毒箭；七者、大悲愿力之所加持；八者、随出音声普遍十方一切世界；九者、于阿僧祇劫说法不断；十者、随所说法皆能生起根、力、觉道、禅定、解脱、三昧等法。佛子，诸佛如来转于法轮，有如是等无量种事。</p>
<p>“佛子，如来、应、正等觉转法轮时，以十事故，于众生心中种白净法，无空过者。何等为十？所谓：过去愿力故；大悲所持故；不舍众生故；智慧自在，随其所乐为说法故；必应其时，未曾失故；随其所宜，无妄说故；知三世智，善了知故；其身最胜，无与等故；言辞自在，无能测故；智慧自在，随所发言悉开悟故。是为十。</p>
<p>“佛子，如来、应、正等觉作佛事已，观十种义故，示般涅槃。何等为十？所谓：示一切行实无常故；示一切有为非安隐故；示大涅槃是安隐处，无怖畏故；以诸人、天乐著色身，为现色身是无常法，令其愿住净法身故；示无常力不可转故；示一切有为不随心住，不自在故；示一切三有皆如幻化，不坚牢故；示涅槃性究竟坚牢，不可坏故；示一切法无生无起而有聚集、散坏相故；佛子，诸佛世尊作佛事已，所愿满已，转法轮已，应化度者皆化度已，有诸菩萨应受尊号成记莂已，法应如是入于不变大般涅槃。佛子，是为如来、应、正等觉观十义故，示般涅槃。</p>
<p>“佛子，此法门名菩萨广大清净行。无量诸佛所共宣说，能令智者了无量义皆生欢喜，令一切菩萨大愿、大行皆得相续。佛子，若有众生得闻此法，闻已信解，解已修行，必得疾成阿耨多罗三藐三菩提。何以故？以如说修行故。佛子，若诸菩萨不如说行，当知是人于佛菩提则为永离，是故菩萨应如说行。佛子，此一切菩萨功德行处决定义华，普入一切法，普生一切智，超诸世间，离二乘道，不与一切诸众生共，悉能照了一切法门，增长众生出世善根，离世间法门品，应尊重，应听受，应诵持，应思惟，应愿乐，应修行；若能如是，当知是人疾得阿耨多罗三藐三菩提。”</p>
<p>说此品时，佛神力故，及此法门法如是故，十方无量无边阿僧祇世界皆大震动，大光普照。</p>
<p>尔时，十方诸佛皆现普贤菩萨前，赞言：“善哉！善哉！佛子，乃能说此诸菩萨摩诃萨功德行处决定义华普入一切佛法出世间法门品。佛子，汝已善学此法，善说此法。汝以威力护持此法，我等诸佛悉皆随喜；如我等诸佛随喜于汝，一切诸佛悉亦如是。佛子，我等诸佛悉共同心护持此经，令现在、未来诸菩萨众未曾闻者皆当得闻。”</p>
<p>尔时，普贤菩萨摩诃萨承佛神力，观察十方一切大众洎于法界而说颂言：</p>
<p>“于无量劫修苦行，从无量佛正法生，令无量众住菩提，彼无等行听我说。</p>
<p>供无量佛而舍著，广度群生不作想，求佛功德心无依，彼胜妙行我今说。</p>
<p>离三界魔烦恼业，具圣功德最胜行，灭诸痴惑心寂然，我今说彼所行道。</p>
<p>永离世间诸诳幻，种种变化示众生，心生住灭现众事，说彼所能令众喜。</p>
<p>见诸众生生老死，烦恼忧横所缠迫，欲令解脱教发心，彼功德行应听受。</p>
<p>施戒忍进禅智慧，方便慈悲喜舍等，百千万劫常修行，彼人功德仁应听。</p>
<p>千万亿劫求菩提，所有身命皆无吝，愿益群生不为己，彼慈愍行我今说。</p>
<p>无量亿劫演其德，如海一滴未为少，功德无比不可喻，以佛威神今略说。</p>
<p>其心不高下，求道无厌倦，普使诸众生，住善增净法。</p>
<p>智慧普饶益，如树如河泉，亦如于大地，一切所依处。</p>
<p>菩萨如莲华，慈根安隐茎，智慧为众蕊，戒品为香洁。</p>
<p>佛放法光明，令彼得开敷，不著有为水，见者皆欣乐。</p>
<p>菩萨妙法树，生于直心地，信种慈悲根，智慧以为身，</p>
<p>方便为枝干，五度为繁密，定叶神通华，一切智为果。</p>
<p>最上力为茑，垂阴覆三界。</p>
<p>菩萨师子王，白净法为身。四谛为其足，正念以为颈，</p>
<p>慈眼智慧首，顶系解脱缯，胜义空谷中，吼法怖众魔。</p>
<p>菩萨为商主，普见诸群生，在生死旷野，烦恼险恶处，</p>
<p>魔贼之所摄，痴盲失正道，示其正直路，令入无畏城。</p>
<p>菩萨见众生，三毒烦恼病，种种诸苦恼，长夜所煎迫；</p>
<p>为发大悲心，广说对治门，八万四千种，灭除众苦患。</p>
<p>菩萨为法王，正道化众生，令远恶修善，专求佛功德；</p>
<p>一切诸佛所，灌顶受尊记，广施众圣财，菩提分珍宝。</p>
<p>菩萨转法轮，如佛之所转，戒毂三昧辋，智庄慧为剑，</p>
<p>既破烦恼贼，亦殄众魔怨，一切诸外道，见之无不散。</p>
<p>菩萨智慧海，深广无涯际，正法味盈洽，觉分宝充满，</p>
<p>大心无边岸，一切智为潮，众生莫能测，说之不可尽。</p>
<p>菩萨须弥山，超出于世间，神通三昧峰，大心安不动；</p>
<p>若有亲近者，同其智慧色，迥绝众境界，一切无不睹。</p>
<p>菩萨如金刚，志求一切智，信心及苦行，坚固不可动；</p>
<p>其心无所畏，饶益诸群生，众魔与烦恼，一切悉摧灭。</p>
<p>菩萨大慈悲，譬如重密云，三明发电光，神足震雷音，</p>
<p>普以四辩才，雨八功德水，润洽于一切，令除烦恼热。</p>
<p>菩萨正法城，般若以为墙，惭愧为深堑，智慧为却敌，</p>
<p>广开解脱门，正念恒防守，四谛坦王道，六通集兵仗，</p>
<p>复建大法幢，周回遍其下；三有诸魔众，一切无能入。</p>
<p>菩萨迦楼罗，如意为坚足，方便勇猛翅，慈悲明净眼，</p>
<p>住一切智树，观三有大海，搏撮天人龙，安置涅槃岸。</p>
<p>菩萨正法日，出现于世间，戒品圆满轮，神足速疾行，</p>
<p>照以智慧光，长诸根力药，灭除烦恼暗，消竭爱欲海。</p>
<p>菩萨智光月，法界以为轮，游于毕竟空，世间无不见；</p>
<p>三界识心内，随时有增减；二乘星宿中，一切无俦匹。</p>
<p>菩萨大法王，功德庄严身，相好皆具足，人天悉瞻仰，</p>
<p>方便清净目，智慧金刚杵，于法得自在，以道化群生。</p>
<p>菩萨大梵王，自在超三有，业惑悉皆断，慈舍靡不具，</p>
<p>处处示现身，开悟以法音，于彼三界中，拔诸邪见根。</p>
<p>菩萨自在天，超过生死地，境界常清净，智慧无退转，</p>
<p>绝彼下乘道，受诸灌顶法，功德智慧具，名称靡不闻。</p>
<p>菩萨智慧心，清净如虚空，无性无依处，一切不可得，</p>
<p>有大自在力，能成世间事，自具清净行，令众生亦然。</p>
<p>菩萨方便地，饶益诸众生；菩萨慈悲水，浣涤诸烦恼；</p>
<p>菩萨智慧火，烧诸惑习薪；菩萨无住风，游行三有空。</p>
<p>菩萨如珍宝，能济贫穷厄；菩萨如金刚，能摧颠倒见；</p>
<p>菩萨如璎珞，庄严三有身；菩萨如摩尼，增长一切行。</p>
<p>菩萨德如华，常发菩提分；菩萨愿如鬘，恒系众生首。</p>
<p>菩萨净戒香，坚持无缺犯；菩萨智涂香，普熏于三界。</p>
<p>菩萨力如帐，能遮烦恼尘；菩萨智如幢，能摧我慢敌。</p>
<p>妙行为缯彩，庄严于智慧，惭愧作衣服，普覆诸群生。</p>
<p>菩萨无碍乘，巾之出三界；菩萨大力象，其心善调伏；</p>
<p>菩萨神足马，腾步超诸有；菩萨说法龙，普雨众生心；</p>
<p>菩萨优昙华，世间难值遇；菩萨大勇将，众魔悉降伏；</p>
<p>菩萨转法轮，如佛之所转；菩萨灯破暗，众生见正道；</p>
<p>菩萨功德河，恒顺正道流；菩萨精进桥，广度诸群品。</p>
<p>大智与弘誓，共作坚牢船，引接诸众生，安置菩提岸。</p>
<p>菩萨游戏园，真实乐众生；菩萨解脱华，庄严智宫殿；</p>
<p>菩萨如妙药，灭除烦恼病；菩萨如雪山，出生智慧药。</p>
<p>菩萨等于佛，觉悟诸群生，佛心岂有他，正觉觉世间。</p>
<p>如佛之所来，菩萨如是来；亦如一切智，以智入普门。</p>
<p>菩萨善开导，一切诸群生；菩萨自然觉，一切智境界。</p>
<p>菩萨无量力，世间莫能坏；菩萨无畏智，知众生及法。</p>
<p>一切诸世间，色相各差别，音声及名字，悉能分别知。</p>
<p>虽离于名色，而现种种相；一切诸众生，莫能测其道。</p>
<p>如是等功德，菩萨悉成就，了性皆无性，有无无所著。</p>
<p>如是一切智，无尽无所依，我今当演说，令众生欢喜。</p>
<p>虽知诸法相，如幻悉空寂，而以悲愿心，及佛威神力，</p>
<p>现神通变化，种种无量事；如是诸功德，汝等应听受。</p>
<p>一身能示现，无量差别身，无心无境界，普应一切众。</p>
<p>一音中具演，一切诸言音；众生语言法，随类皆能作。</p>
<p>永离烦恼身，而现自在身，知法不可说，而作种种说。</p>
<p>其心常寂灭，清净如虚空，而普庄严刹，示现一切众。</p>
<p>于身无所著，而能示现身；一切世间中，随应而受生。</p>
<p>虽生一切处，亦不住受生，知身如虚空，种种随心现。</p>
<p>菩萨身无边，普现一切处，常恭敬供养，最胜两足尊。</p>
<p>香华众妓乐，幢幡及宝盖，恒以深净心，供养于诸佛。</p>
<p>不离一佛会，普在诸佛所，于彼大众中，问难听受法。</p>
<p>闻法入三昧，一一无量门，起定亦复然，示现无穷尽。</p>
<p>智慧巧方便，了世皆如幻，而能现世间，无边诸幻法。</p>
<p>示现种种色，亦现心及语，入诸想网中，而恒无所著。</p>
<p>或现初发心，利益于世间；或现久修行，广大无边际，</p>
<p>施戒忍精进，禅定及智慧，四梵四摄等，一切最胜法。</p>
<p>或现行成满，得忍无分别；或现一生系，诸佛与灌顶。</p>
<p>或现声闻相，或复现缘觉，处处般涅槃，不舍菩提行。</p>
<p>或现为帝释，或现为梵王，或天女围绕，或时独宴默。</p>
<p>或现为比丘，寂静调其心；或现自在王，统理世间法。</p>
<p>或现巧术女，或现修苦行，或现受五欲，或现入诸禅。</p>
<p>或现初始生，或少或老死。若有思议者，心疑发狂乱。</p>
<p>或现在天宫，或现始降神，或入或住胎，或佛转法轮。</p>
<p>或生或涅槃，或现入学堂，或在婇女中，或离俗修禅。</p>
<p>或坐菩提树，自然成正觉；或现转法轮，或现始求道。</p>
<p>或现为佛身，宴坐无量刹；或修不退道，积集菩提具。</p>
<p>深入无数劫，皆悉到彼岸；无量劫一念，一念无量劫。</p>
<p>一切劫非劫，为世示现劫，无来无积集，成就诸劫事。</p>
<p>于一微尘中，普见一切佛；十方一切处，无处而不有。</p>
<p>国土众生法，次第悉皆见；经无量劫数，究竟不可尽。</p>
<p>菩萨知众生，广大无有边；彼一众生身，无量因缘起。</p>
<p>如知一无量，一切悉亦然；随其所通达，教诸未学者。</p>
<p>悉知众生根，上中下不同；亦知根转移，应化不应化；</p>
<p>一根一切根，展转因缘力，微细各差别，次第无错乱。</p>
<p>又知其欲解，一切烦恼习；亦知去来今，所有诸心行。</p>
<p>了达一切行，无来亦无去；既知其行已，为说无上法。</p>
<p>杂染清净行，种种悉了知，一念得菩提，成就一切智。</p>
<p>住佛不思议，究竟智慧心，一念悉能知，一切众生行。</p>
<p>菩萨神通智，功力已自在，能于一念中，往诣无边刹。</p>
<p>如是速疾往，尽于无数劫，无处而不周，莫动毫端分。</p>
<p>譬如工幻师，示现种种色，于彼幻中求，无色无非色。</p>
<p>菩萨亦如是，以方便智幻，种种皆示现，充满于世间。</p>
<p>譬如净日月，皎镜在虚空，影现于众水，不为水所杂。</p>
<p>菩萨净法轮，当知亦如是，现世间心水，不为世所杂。</p>
<p>如人睡梦中，造作种种事，虽经亿千岁，一夜未终尽。</p>
<p>菩萨住法性，示现一切事，无量劫可极，一念智无尽。</p>
<p>譬如山谷中，及以宫殿间，种种皆响应，而实无分别。</p>
<p>菩萨住法性，能以自在智，广出随类音，亦复无分别。</p>
<p>如有见阳焰，想之以为水，驰逐不得饮，展转更增渴。</p>
<p>众生烦恼心，应知亦如是；菩萨起慈愍，救之令出离。</p>
<p>观色如聚沫，受如水上泡，想如热时焰，诸行如芭蕉。</p>
<p>心识犹如幻，示现种种事；如是知诸蕴，智者无所著。</p>
<p>诸处悉空寂，如机关动转；诸界性永离，妄现于世间。</p>
<p>菩萨住真实，寂灭第一义，种种广宣畅，而心无所依。</p>
<p>无来亦无去，亦复无有住，烦恼业苦因，三种恒流转。</p>
<p>缘起非有无，非实亦非虚，如是入中道，说之无所著。</p>
<p>能于一念中，普现三世心，欲色无色界，一切种种事。</p>
<p>随顺三律仪，演说三解脱，建立三乘道，成就一切智。</p>
<p>了达处非处，诸业及诸根，界解与禅定，一切至处道。</p>
<p>宿命念天眼，灭除一切惑，知佛十种力，而未能成就。</p>
<p>了达诸法空，而常求妙法，不与烦恼合，而亦不尽漏。</p>
<p>广知出离道，而以度众生，于此得无畏，不舍修诸行。</p>
<p>无谬无违道，亦不失正念，精进欲三昧，观慧无损减。</p>
<p>三聚皆清净，三世悉明达，大慈愍众生，一切无障碍。</p>
<p>由入此法门，得成如是行，我说其少分，功德庄严义。</p>
<p>穷于无数劫，说彼行无尽，我今说少分，如大地一尘。</p>
<p>依于佛智住，起于奇特想，修行最胜行，具足大慈悲。</p>
<p>精勤自安隐，教化诸含识，安住净戒中，具诸授记行。</p>
<p>能入佛功德，众生行及刹，劫世悉亦知，无有疲厌想。</p>
<p>差别智总持，通达真实义，思惟说无比，寂静等正觉。</p>
<p>发于普贤心，及修其行愿，慈悲因缘力，趣道意清净。</p>
<p>修行波罗蜜，究竟随觉智，证知力自在，成无上菩提。</p>
<p>成就平等智，演说最胜法，能持具妙辩，逮得法王处。</p>
<p>远离于诸著，演说心平等，出生于智慧，变化得菩提。</p>
<p>住持一切劫，智者大欣慰，深入及依止，无畏无疑惑。</p>
<p>了达不思议，巧密善分别，善入诸三昧，普见智境界。</p>
<p>究竟诸解脱，游戏诸通明，缠缚悉永离，园林恣游处。</p>
<p>白法为宫殿，诸行可欣乐，现无量庄严，于世心无动。</p>
<p>深心善观察，妙辩能开演，清净菩提印，智光照一切。</p>
<p>所住无等比，其心不下劣，立志如大山，种德若深海。</p>
<p>如宝安住法，被甲誓愿心，发起于大事，究竟无能坏。</p>
<p>得授菩提记，安住广大心，秘藏无穷尽，觉悟一切法。</p>
<p>世智皆自在，妙用无障碍，众生一切刹，及以种种法。</p>
<p>身愿与境界，智慧神通等，示现于世间，无量百千亿。</p>
<p>游戏及境界，自在无能制，力无畏不共，一切业庄严。</p>
<p>诸身及身业，语及净修语，以得守护故，成办十种事。</p>
<p>菩萨心发心，及以心周遍，诸根无散动，获得最胜根。</p>
<p>深心增胜心，远离于谄诳；种种决定解，普入于世间。</p>
<p>舍彼烦恼习，取兹最胜道，巧修使圆满，逮成一切智。</p>
<p>离退入正位，决定证寂灭，出生佛法道，成就功德号。</p>
<p>道及无量道，乃至庄严道，次第善安住，悉皆无所著。</p>
<p>手足及腹藏，金刚以为心，被以慈哀甲，具足众器仗。</p>
<p>智首明达眼，菩提行为耳，清净戒为鼻，灭暗无障碍。</p>
<p>辩才以为舌，无处不至身；最胜智为心，行住修诸业。</p>
<p>道场师子座，梵卧空为住，所行及观察，普照如来境。</p>
<p>遍观众生行，奋迅及哮吼，离贪行净施，舍慢持净戒，</p>
<p>不瞋常忍辱，不懈恒精进，禅定得自在，智慧无所行，</p>
<p>慈济悲无倦，喜法舍烦恼；于诸境界中，知义亦知法。</p>
<p>福德悉成满，智慧如利剑，普照乐多闻，明了趣向法。</p>
<p>知魔及魔道，誓愿咸舍离；见佛与佛业，发心皆摄取，</p>
<p>离慢修智慧，不为魔力持；为佛所摄持，亦为法所持。</p>
<p>现住兜率天，又现彼命终；示现住母胎，亦现微细趣。</p>
<p>现生及微笑，亦现行七步；示修众技术，亦示处深宫。</p>
<p>出家修苦行，往诣于道场，端坐放光明，觉悟诸群生，</p>
<p>降魔成正觉，转无上法轮，所现悉已终，入于大涅槃。</p>
<p>彼诸菩萨行，无量劫修习，广大无有边，我今说少分。</p>
<p>虽令无量众，安住佛功德；众生及法中，毕竟无所取。</p>
<p>具足如是行，游戏诸神通：毛端置众刹，经于亿千劫；</p>
<p>掌持无量刹，遍往身无倦，还来置本处，众生不知觉。</p>
<p>菩萨以一切，种种庄严刹，置于一毛孔，真实悉令见。</p>
<p>复以一毛孔，普纳一切海，大海无增减，众生不娆害。</p>
<p>无量铁围山，手执碎为尘，一尘下一刹，尽此诸尘数。</p>
<p>以此诸尘刹，复更末为尘；如是尘可知，菩萨智难量。</p>
<p>于一毛孔中，放无量光明；日月星宿光，摩尼珠火光，</p>
<p>及以诸天光，一切皆映蔽，灭诸恶道苦，为说无上法。</p>
<p>一切诸世间，种种差别音；菩萨以一音，一切皆能演。</p>
<p>决定分别说，一切诸佛法，普使诸群生，闻之大欢喜。</p>
<p>过去一切劫，安置未来今；未来现在劫，迴置过去世。</p>
<p>示现无量刹，烧燃及成住；一切诸世间，悉在一毛孔。</p>
<p>未来及现在，一切十方佛，靡不于身中，分明而显现。</p>
<p>深知变化法，善应众生心，示现种种身，而皆无所著。</p>
<p>或现于六趣，一切众生身，释梵护世身，诸天人众身，</p>
<p>声闻缘觉身，诸佛如来身；或现菩萨身，修行一切智。</p>
<p>善入软中上，众生诸想网，示现成菩提，及以诸佛刹。</p>
<p>了知诸想网，于想得自在，示修菩萨行，一切方便事。</p>
<p>示现如是等，广大诸神变；如是诸境界，举世莫能知。</p>
<p>虽现无所现，究竟转增上，随顺众生心，令行真实道。</p>
<p>身语及与心，平等如虚空，净戒为涂香，众行为衣服，</p>
<p>法缯严净髻，一切智摩尼，功德靡不周，灌顶升王位。</p>
<p>波罗蜜为轮，诸通以为象，神足以为马，智慧为明珠。</p>
<p>妙行为婇女，四摄主藏神，方便为主兵，菩萨转轮王。</p>
<p>三昧为城郭，空寂为宫殿，慈甲智慧剑，念弓明利箭。</p>
<p>高张神力盖，迥建智慧幢，忍力不动摇，直破魔王军。</p>
<p>总持为平地，众行为河水，净智为涌泉，妙慧作树林。</p>
<p>空为澄净池，觉分菡萏华，神力自庄严，三昧常娱乐。</p>
<p>思惟为婇女，甘露为美食，解脱味为浆，游戏于三乘。</p>
<p>此诸菩萨行，微妙转增上，无量劫修行，其心不厌足。</p>
<p>供养一切佛，严净一切刹，普令一切众，安住一切智。</p>
<p>一切刹微尘，悉可知其数；一切虚空界，一沙可度量；</p>
<p>一切众生心，念念可数知；佛子诸功德，说之不可尽。</p>
<p>欲具此功德，及诸上妙法，欲使诸众生，离苦常安乐，</p>
<p>欲令身语意，悉与诸佛等，应发金刚心，学此功德行。”</p>
<h2 id="大方广佛华严经卷第六十"><a href="#大方广佛华严经卷第六十" class="headerlink" title="大方广佛华严经卷第六十"></a>大方广佛华严经卷第六十</h2><h3 id="入法界品第三十九之一"><a href="#入法界品第三十九之一" class="headerlink" title="入法界品第三十九之一"></a>入法界品第三十九之一</h3><p>尔时，世尊在室罗筏国逝多林给孤独园大庄严重阁，与菩萨摩诃萨五百人俱，普贤菩萨、文殊师利菩萨而为上首。其名曰：光焰幢菩萨、须弥幢菩萨、宝幢菩萨、无碍幢菩萨、华幢菩萨、离垢幢菩萨、日幢菩萨、妙幢菩萨、离尘幢菩萨、普光幢菩萨、地威力菩萨、宝威力菩萨、大威力菩萨、金刚智威力菩萨、离尘垢威力菩萨、正法日威力菩萨、功德山威力菩萨、智光影威力菩萨、普吉祥威力菩萨、地藏菩萨、虚空藏菩萨、莲华藏菩萨、宝藏菩萨、日藏菩萨、净德藏菩萨、法印藏菩萨、光明藏菩萨、脐藏菩萨、莲华德藏菩萨、善眼菩萨、净眼菩萨、离垢眼菩萨、无碍眼菩萨、普见眼菩萨、善观眼菩萨、青莲华眼菩萨、金刚眼菩萨、宝眼菩萨、虚空眼菩萨、喜眼菩萨、普眼菩萨、天冠菩萨、普照法界智慧冠菩萨、道场冠菩萨、普照十方冠菩萨、一切佛藏冠菩萨、超出一切世间冠菩萨、普照冠菩萨、不可坏冠菩萨、持一切如来师子座冠菩萨、普照法界虚空冠菩萨、梵王髻菩萨、龙王髻菩萨、一切化佛光明髻菩萨、道场髻菩萨、一切愿海音宝王髻菩萨、一切佛光明摩尼髻菩萨、示现一切虚空平等相摩尼王庄严髻菩萨、示现一切如来神变摩尼王幢网垂覆髻菩萨、出一切佛转法轮音髻菩萨、说三世一切名字音髻菩萨、大光菩萨、离垢光菩萨、宝光菩萨、离尘光菩萨、焰光菩萨、法光菩萨、寂静光菩萨、日光菩萨、自在光菩萨、天光菩萨、福德幢菩萨、智慧幢菩萨、法幢菩萨、神通幢菩萨、光幢菩萨、华幢菩萨、摩尼幢菩萨、菩提幢菩萨、梵幢菩萨、普光幢菩萨、梵音菩萨、海音菩萨、大地音菩萨、世主音菩萨、山相击音菩萨、遍一切法界音菩萨、震一切法海雷音菩萨、降魔音菩萨、大慈方便云雷音菩萨、息一切世间苦安慰音菩萨、法上菩萨、胜上菩萨、智上菩萨、福德须弥上菩萨、功德珊瑚上菩萨、名称上菩萨、普光上菩萨、大慈上菩萨、智海上菩萨、佛种上菩萨、光胜菩萨、德胜菩萨、上胜菩萨、普明胜菩萨、法胜菩萨、月胜菩萨、虚空胜菩萨、宝胜菩萨、幢胜菩萨、智胜菩萨、娑罗自在王菩萨、法自在王菩萨、象自在王菩萨、梵自在王菩萨、山自在王菩萨、众自在王菩萨、速疾自在王菩萨、寂静自在王菩萨、不动自在王菩萨、势力自在王菩萨、最胜自在王菩萨、寂静音菩萨、无碍音菩萨、地震音菩萨、海震音菩萨、云音菩萨、法光音菩萨、虚空音菩萨、说一切众生善根音菩萨、示一切大愿音菩萨、道场音菩萨、须弥光觉菩萨、虚空觉菩萨、离染觉菩萨、无碍觉菩萨、善觉菩萨、普照三世觉菩萨、广大觉菩萨、普明觉菩萨、法界光明觉菩萨，如是等菩萨摩诃萨五百人俱。此诸菩萨皆悉成就普贤行愿，境界无碍，普遍一切诸佛刹故；现身无量，亲近一切诸如来故；净眼无障，见一切佛神变事故；至处无限，一切如来成正觉所恒普诣故；光明无际，以智慧光普照一切实法海故；说法无尽，清净辩才无边际劫无穷尽故；等虚空界，智慧所行悉清净故；无所依止，随众生心现色身故；除灭痴翳，了众生界无众生故；等虚空智，以大光网照法界故。及与五百声闻众俱，悉觉真谛，皆证实际，深入法性，永出有海；依佛功德，离结、使、缚，住无碍处；其心寂静犹如虚空，于诸佛所永断疑惑，于佛智海深信趣入。及与无量诸世主俱，悉曾供养无量诸佛，常能利益一切众生，为不请友，恒勤守护，誓愿不舍；入于世间殊胜智门，从佛教生，护佛正法，起于大愿，不断佛种，生如来家，求一切智。</p>
<p>时，诸菩萨大德、声闻、世间诸王并其眷属，咸作是念：“如来境界、如来智行、如来加持、如来力、如来无畏、如来三昧、如来所住、如来自在、如来身、如来智，一切世间诸天及人无能通达、无能趣入、无能信解、无能了知、无能忍受、无能观察、无能拣择、无能开示、无能宣明、无有能令众生解了，唯除诸佛加被之力、佛神通力、佛威德力、佛本愿力，及其宿世善根之力、诸善知识摄受之力、深净信力、大明解力、趣向菩提清净心力、求一切智广大愿力。唯愿世尊随顺我等及诸众生种种欲、种种解、种种智、种种语、种种自在、种种住地、种种根清净、种种意方便、种种心境界、种种依止如来功德、种种听受诸所说法，显示如来往昔趣求一切智心、往昔所起菩萨大愿、往昔所净诸波罗蜜、往昔所入菩萨诸地、往昔圆满诸菩萨行、往昔成就方便、往昔修行诸道、往昔所得出离法、往昔所作神通事、往昔所有本事因缘，及成等正觉、转妙法轮、净佛国土、调伏众生、开一切智法城、示一切众生道、入一切众生所住、受一切众生所施、为一切众生说布施功德、为一切众生现诸佛影像；如是等法，愿皆为说！”</p>
<p>尔时，世尊知诸菩萨心之所念，大悲为身，大悲为门，大悲为首，以大悲法而为方便，充遍虚空，入师子频申三昧；入此三昧已，一切世间普皆严净。于时，此大庄严楼阁忽然广博无有边际。金刚为地，宝王覆上，无量宝华及诸摩尼普散其中处处盈满。琉璃为柱，众宝合成，大光摩尼之所庄严，阎浮檀金如意宝王周置其上以为严饰。危楼迥带，阁道傍出，栋宇相承，窗闼交映，阶、墀、轩、槛种种备足，一切皆以妙宝庄严；其宝悉作人、天形像，坚固妙好，世中第一，摩尼宝网弥覆其上。于诸门侧悉建幢幡，咸放光明普周法界道场之外。阶蹬、栏楯，其数无量不可称说，靡不咸以摩尼所成。</p>
<p>尔时，复以佛神力故，其逝多林忽然广博，与不可说佛刹微尘数诸佛国土其量正等。一切妙宝间错庄严，不可说宝遍布其地，阿僧祇宝以为垣墙，宝多罗树庄严道侧。其间复有无量香河，香水盈满，湍激洄澓；一切宝华随流右转，自然演出佛法音声；不思议宝芬陀利华，菡萏芬敷，弥布水上；众宝华树列植其岸；种种台榭不可思议，皆于岸上次第行列，摩尼宝网之所弥覆。阿僧祇宝放大光明，阿僧祇宝庄严其地。烧众妙香，香气氛氲。复建无量种种宝幢，所谓：宝香幢、宝衣幢、宝幡幢、宝缯幢、宝华幢、宝璎珞幢、宝鬘幢、宝铃幢、摩尼宝盖幢、大摩尼宝幢、光明遍照摩尼宝幢、出一切如来名号音声摩尼王幢、师子摩尼王幢、说一切如来本事海摩尼王幢、现一切法界影像摩尼王幢，周遍十方，行列庄严。</p>
<p>时，逝多林上虚空之中，有不思议天宫殿云、无数香树云、不可说须弥山云、不可说妓乐云、出美妙音歌赞如来不可说宝莲华云、不可说宝座云、敷以天衣菩萨坐上叹佛功德不可说诸天王形像摩尼宝云、不可说白真珠云、不可说赤珠楼阁庄严具云、不可说雨金刚坚固珠云，皆住虚空，周匝遍满，以为严饰。何以故？如来善根不思议故，如来白法不思议故，如来威力不思议故，如来能以一身自在变化遍一切世界不思议故，如来能以神力令一切佛及佛国庄严皆入其身不思议故，如来能于一微尘内普现一切法界影像不思议故，如来能于一毛孔中示现过去一切诸佛不思议故，如来随放一一光明悉能遍照一切世界不思议故，如来能于一毛孔中出一切佛刹微尘数变化云充满一切诸佛国土不思议故，如来能于一毛孔中普现一切十方世界成、住、坏劫不思议故。如于此逝多林给孤独园见佛国土清净庄严，十方一切尽法界、虚空界、一切世界亦如是见。所谓：见如来身住逝多林，菩萨众会皆悉遍满；见普雨一切庄严云，见普雨一切宝光明照曜云，见普雨一切摩尼宝云，见普雨一切庄严盖弥覆佛刹云，见普雨一切天身云，见普雨一切华树云，见普雨一切衣树云，见普雨一切宝鬘、璎珞相续不绝周遍一切大地云，见普雨一切庄严具云，见普雨一切如众生形种种香云，见普雨一切微妙宝华网相续不断云，见普雨一切诸天女持宝幢幡于虚空中周旋来去云，见普雨一切众宝莲华于华叶间自然而出种种乐音云，见普雨一切师子座宝网璎珞而为庄严云。</p>
<p>尔时，东方过不可说佛刹微尘数世界海外有世界，名金灯云幢，佛号毗卢遮那胜德王。彼佛众中有菩萨，名毗卢遮那愿光明，与不可说佛刹微尘数菩萨俱，来向佛所，悉以神力兴种种云，所谓：天华云、天香云、天末香云、天鬘云、天宝云、天庄严具云、天宝盖云、天微妙衣云、天宝幢幡云、天一切妙宝诸庄严云，充满虚空。至佛所已，顶礼佛足，即于东方化作宝庄严楼阁及普照十方宝莲华藏师子之座，如意宝网罗覆其身，与其眷属结跏趺坐。</p>
<p>南方过不可说佛刹微尘数世界海外有世界，名金刚藏，佛号普光明无胜藏王。彼佛众中有菩萨，名不可坏精进王，与不可说佛刹微尘数菩萨俱，来向佛所，持一切宝香网，持一切宝璎珞，持一切宝华带，持一切宝鬘带，持一切金刚璎珞，持一切摩尼宝网，持一切宝衣带，持一切宝璎珞带，持一切最胜光明摩尼带，持一切师子摩尼宝璎珞，悉以神力充遍一切诸世界海。到佛所已，顶礼佛足，即于南方化作遍照世间摩尼宝庄严楼阁及普照十方宝莲华藏师子之座，以一切宝华网罗覆其身，与其眷属结跏趺坐。</p>
<p>西方过不可说佛刹微尘数世界海外有世界，名摩尼宝灯须弥山幢，佛号法界智灯。彼佛众中有菩萨，名普胜无上威德王，与世界海微尘数菩萨俱，来向佛所，悉以神力兴不可说佛刹微尘数种种涂香烧香须弥山云、不可说佛刹微尘数种种色香水须弥山云、不可说佛刹微尘数一切大地微尘等光明摩尼宝王须弥山云、不可说佛刹微尘数种种光焰轮庄严幢须弥山云、不可说佛刹微尘数种种色金刚藏摩尼王庄严须弥山云、不可说佛刹微尘数普照一切世界阎浮檀摩尼宝幢须弥山云、不可说佛刹微尘数现一切法界摩尼宝须弥山云、不可说佛刹微尘数现一切诸佛相好摩尼宝王须弥山云、不可说佛刹微尘数现一切如来本事因缘说诸菩萨所行之行摩尼宝王须弥山云、不可说佛刹微尘数现一切佛坐菩提场摩尼宝王须弥山云，充满法界。至佛所已，顶礼佛足，即于西方化作一切香王楼阁，真珠宝网弥覆其上，及化作帝释影幢宝莲华藏师子之座，以妙色摩尼网罗覆其身，心王宝冠以严其首，与其眷属结跏趺坐。</p>
<p>北方过不可说佛刹微尘数世界海外有世界，名宝衣光明幢，佛号照虚空法界大光明。彼佛众中有菩萨，名无碍胜藏王，与世界海微尘数菩萨俱，来向佛所，悉以神力兴一切宝衣云，所谓：黄色宝光明衣云、种种香所熏衣云、日幢摩尼王衣云、金色炽然摩尼衣云、一切宝光焰衣云、一切星辰像上妙摩尼衣云、白玉光摩尼衣云、光明遍照殊胜赫奕摩尼衣云、光明遍照威势炽盛摩尼衣云、庄严海摩尼衣云，充遍虚空。至佛所已，顶礼佛足，即于北方化作摩尼宝海庄严楼阁及毗琉璃宝莲华藏师子之座，以师子威德摩尼王网罗覆其身，清净宝王为髻明珠，与其眷属结跏趺坐。</p>
<p>东北方过不可说佛刹微尘数世界海外有世界，名一切欢喜清净光明网，佛号无碍眼。彼佛众中有菩萨，名化现法界愿月王，与世界海微尘数菩萨俱，来向佛所，悉以神力兴宝楼阁云、香楼阁云、烧香楼阁云、华楼阁云、栴檀楼阁云、金刚楼阁云、摩尼楼阁云、金楼阁云、衣楼阁云、莲华楼阁云，弥覆十方一切世界。至佛所已，顶礼佛足，即于东北方化作一切法界门大摩尼楼阁及无等香王莲华藏师子之座，摩尼华网罗覆其身，著妙宝藏摩尼王冠，与其眷属结跏趺坐。</p>
<p>东南方过不可说佛刹微尘数世界海外有世界，名香云庄严幢，佛号龙自在王。彼佛众中有菩萨，名法慧光焰王，与世界海微尘数菩萨俱，来向佛所，悉以神力兴金色圆满光明云、无量宝色圆满光明云、如来毫相圆满光明云、种种宝色圆满光明云、莲华藏圆满光明云、众宝树枝圆满光明云、如来顶髻圆满光明云、阎浮檀金色圆满光明云、日色圆满光明云、星月色圆满光明云，悉遍虚空。到佛所已，顶礼佛足，即于东南方化作毗卢遮那最上宝光明楼阁、金刚摩尼莲华藏师子之座，众宝光焰摩尼王网罗覆其身，与其眷属结跏趺坐。</p>
<p>西南方过不可说佛刹微尘数世界海外有世界，名日光摩尼藏，佛号普照诸法智月王。彼佛众中有菩萨，名摧破一切魔军智幢王，与世界海微尘数菩萨俱，来向佛所，于一切毛孔中出等虚空界华焰云、香焰云、宝焰云、金刚焰云、烧香焰云、电光焰云、毗卢遮那摩尼宝焰云、一切金光焰云、胜藏摩尼王光焰云、等三世如来海光焰云，一一皆从毛孔中出，遍虚空界。到佛所已，顶礼佛足，即于西南方化作普现十方法界光明网大摩尼宝楼阁及香灯焰宝莲华藏师子之座，以离垢藏摩尼网罗覆其身，著出一切众生发趣音摩尼王严饰冠，与其眷属结跏趺坐。</p>
<p>西北方过不可说佛刹微尘数世界海外，有世界，名毗卢遮那愿摩尼王藏，佛号普光明最胜须弥王。彼佛众中有菩萨，名愿智光明幢，与世界海微尘数菩萨俱，来向佛所，于念念中，一切相好、一切毛孔、一切身分，皆出三世一切如来形像云、一切菩萨形像云、一切如来众会形像云、一切如来变化身形像云、一切如来本生身形像云、一切声闻辟支佛形像云、一切如来菩提场形像云、一切如来神变形像云、一切世间主形像云、一切清净国土形像云，充满虚空。至佛所已，顶礼佛足，即于西北方化作普照十方摩尼宝庄严楼阁及普照世间宝莲华藏师子之座，以无能胜光明真珠网罗覆其身，著普光明摩尼宝冠，与其眷属结跏趺坐。</p>
<p>下方过不可说佛刹微尘数世界海外有世界，名一切如来圆满光普照，佛号虚空无碍相智幢王。彼佛众中有菩萨，名破一切障勇猛智王，与世界海微尘数菩萨俱，来向佛所，于一切毛孔中，出说一切众生语言海音声云，出说一切三世菩萨修行方便海音声云，出说一切菩萨所起愿方便海音声云，出说一切菩萨成满清净波罗蜜方便海音声云，出说一切菩萨圆满行遍一切刹音声云，出说一切菩萨成就自在用音声云，出说一切如来往诣道场破魔军众成等正觉自在用音声云，出说一切如来转法轮契经门名号海音声云，出说一切随应教化调伏众生法方便海音声云，出说一切随时、随善根、随愿力普令众生证得智慧方便海音声云。到佛所已，顶礼佛足，即于下方化作现一切如来宫殿形像众宝庄严楼阁及一切宝莲华藏师子之座，著普现道场影摩尼宝冠，与其眷属结跏趺坐。</p>
<p>上方过不可说佛刹微尘数世界海外有世界，名说佛种性无有尽，佛号普智轮光明音。彼佛众中有菩萨，名法界差别愿，与世界海微尘数菩萨俱，发彼道场来向此娑婆世界释迦牟尼佛所，于一切相好、一切毛孔、一切身分、一切肢节、一切庄严具、一切衣服中，现毗卢遮那等过去一切诸佛、未来一切诸佛、已得授记、未授记者，现在十方一切国土、一切诸佛并其众会，亦现过去行檀那波罗蜜及其一切受布施者诸本事海，亦现过去行尸罗波罗蜜诸本事海，亦现过去行羼提波罗蜜割截肢体心无动乱诸本事海，亦现过去行精进波罗蜜勇猛不退诸本事海，亦现过去求一切如来禅波罗蜜海而得成就诸本事海，亦现过去求一切佛所转法轮所成就法发勇猛心一切皆舍诸本事海，亦现过去乐见一切佛、乐行一切菩萨道、乐化一切众生界诸本事海，亦现过去所发一切菩萨大愿清净庄严诸本事海，亦现过去菩萨所成力波罗蜜勇猛清净诸本事海，亦现过去一切菩萨所修圆满智波罗蜜诸本事海；如是一切本事海，悉皆遍满广大法界。至佛所已，顶礼佛足，即于上方化作一切金刚藏庄严楼阁及帝青金刚王莲华藏师子之座，以一切宝光明摩尼王网罗覆其身，以演说三世如来名摩尼宝王为髻明珠，与其眷属结跏趺坐。</p>
<p>如是十方一切菩萨并其眷属，皆从普贤菩萨行愿中生，以净智眼见三世佛，普闻一切诸佛如来所转法轮、修多罗海，已得至于一切菩萨自在彼岸；于念念中现大神变，亲近一切诸佛如来，一身充满一切世界一切如来众会道场，于一尘中普现一切世间境界，教化成就一切众生未曾失时，一毛孔中出一切如来说法音声；知一切众生悉皆如幻，知一切佛悉皆如影，知一切诸趣受生悉皆如梦，知一切业报如镜中像，知一切诸有生起如热时焰，知一切世界皆如变化；成就如来十力、无畏，勇猛自在，能师子吼，深入无尽辩才大海，得一切众生言辞海诸法智；于虚空法界所行无碍，知一切法无有障碍；一切菩萨神通境界悉已清净，勇猛精进，摧伏魔军；恒以智慧了达三世，知一切法犹如虚空，无有违诤，亦无取著；虽勤精进而知一切智终无所来，虽观境界而知一切有悉不可得；以方便智入一切法界，以平等智入一切国土，以自在力令一切世界展转相入于一切世界；处处受生，见一切世界种种形相；于微细境现广大刹，于广大境现微细刹；于一佛所一念之顷，得一切佛威神所加，普见十方无所迷惑，于刹那顷悉能往诣。如是等一切菩萨满逝多林，皆是如来威神之力。</p>
<p>于时，上首诸大声闻──舍利弗、大目揵连、摩诃迦葉、离婆多、须菩提、阿[少&#x2F;兔]楼驮、难陀、劫宾那、迦旃延、富楼那等诸大声闻，在逝多林皆悉不见如来神力、如来严好、如来境界、如来游戏、如来神变、如来尊胜、如来妙行、如来威德、如来住持、如来净刹，亦复不见不可思议菩萨境界、菩萨大会、菩萨普入、菩萨普至、菩萨普诣、菩萨神变、菩萨游戏、菩萨眷属、菩萨方所、菩萨庄严师子座、菩萨宫殿、菩萨住处、菩萨所入三昧自在、菩萨观察、菩萨频申、菩萨勇猛、菩萨供养、菩萨受记、菩萨成熟、菩萨勇健、菩萨法身清净、菩萨智身圆满、菩萨愿身示现、菩萨色身成就、菩萨诸相具足清净、菩萨常光众色庄严、菩萨放大光网、菩萨起变化云、菩萨身遍十方、菩萨诸行圆满。如是等事，一切声闻诸大弟子皆悉不见。何以故？以善根不同故，本不修习见佛自在善根故，本不赞说十方世界一切佛刹清净功德故，本不称叹诸佛世尊种种神变故，本不于生死流转之中发阿耨多罗三藐三菩提心故，本不令他住菩提心故，本不能令如来种性不断绝故，本不摄受诸众生故，本不劝他修习菩萨波罗蜜故，本在生死流转之时不劝众生求于最胜大智眼故，本不修习生一切智诸善根故，本不成就如来出世诸善根故，本不得严净佛刹神通智故，本不得诸菩萨眼所知境故，本不求超出世间不共菩提诸善根故，本不发一切菩萨诸大愿故，本不从如来加被之所生故，本不知诸法如幻、菩萨如梦故，本不得诸大菩萨广大欢喜故。如是皆是普贤菩萨智眼境界，不与一切二乘所共。以是因缘，诸大声闻不能见、不能知、不能闻、不能入、不能得、不能念、不能观察、不能筹量、不能思惟、不能分别；是故，虽在逝多林中，不见如来诸大神变。</p>
<p>复次，诸大声闻无如是善根故，无如是智眼故，无如是三昧故，无如是解脱故，无如是神通故，无如是威德故，无如是势力故，无如是自在故，无如是住处故，无如是境界故，是故于此不能知、不能见、不能入、不能证、不能住、不能解、不能观察、不能忍受、不能趣向、不能游履；又亦不能广为他人，开阐解说，称扬示现，引导劝进，令其趣向，令其修习，令其安住，令其证入。何以故？诸大弟子依声闻乘而出离故，成就声闻道，满足声闻行，安住声闻果，于无有谛得决定智，常住实际究竟寂静，远离大悲，舍于众生，住于自事；于彼智慧，不能积集，不能修行，不能安住，不能愿求，不能成就，不能清净，不能趣入，不能通达，不能知见，不能证得。是故，虽在逝多林中对于如来，不见如是广大神变。</p>
<p>佛子，如恒河岸有百千亿无量饿鬼，裸形饥渴，举体焦然，乌鹫豺狼竞来搏撮，为渴所逼，欲求水饮，虽住河边而不见河；设有见者，见其枯竭。何以故？深厚业障之所覆故。彼大声闻亦复如是，虽复住在逝多林中，不见如来广大神力，舍一切智，无明瞖瞙覆其眼故，不曾种植萨婆若地诸善根故。譬如有人，于大会中昏睡安寝，忽然梦见须弥山顶帝释所住善见大城，宫殿、园林种种严好，天子、天女百千万亿，普散天华遍满其地，种种衣树出妙衣服，种种华树开敷妙华，诸音乐树奏天音乐，天诸婇女歌咏美音，无量诸天于中戏乐；其人自见著天衣服，普于其处住止周旋。其大会中一切诸人虽同一处，不知不见。何以故？梦中所见，非彼大众所能见故。一切菩萨、世间诸王亦复如是，以久积集善根力故，发一切智广大愿故，学习一切佛功德故，修行菩萨庄严道故，圆满一切智智法故，满足普贤诸行愿故，趣入一切菩萨智地故，游戏一切菩萨所住诸三昧故，已能观察一切菩萨智慧境界无障碍故，是故悉见如来世尊不可思议自在神变。一切声闻诸大弟子，皆不能见，皆不能知，以无菩萨清净眼故。譬如雪山具众药草，良医诣彼悉能分别；其诸捕猎、放牧之人恒住彼山，不见其药。此亦如是，以诸菩萨入智境界，具自在力，能见如来广大神变；诸大弟子唯求自利，不欲利他，唯求自安，不欲安他，虽在林中，不知不见。譬如地中有诸宝藏，种种珍异悉皆充满，有一丈夫聪慧明达，善能分别一切伏藏，其人复有大福德力，能随所欲自在而取，奉养父母，赈恤亲属，老、病、穷乏靡不均赡；其无智慧、无福德人，虽亦至于宝藏之处，不知不见，不得其益。此亦如是，诸大菩萨有净智眼，能入如来不可思议甚深境界，能见佛神力，能入诸法门，能游三昧海，能供养诸佛，能以正法开悟众生，能以四摄摄受众生；诸大声闻不能得见如来神力，亦不能见诸菩萨众。譬如盲人至大宝洲，若行、若住、若坐、若卧，不能得见一切众宝；以不见故，不能采取，不得受用。此亦如是，诸大弟子虽在林中亲近世尊，不见如来自在神力，亦不得见菩萨大会。何以故？无有菩萨无碍净眼，不能次第悟入法界见于如来自在力故。譬如有人得清净眼，名离垢光明，一切暗色不能为障。尔时，彼人于夜暗中，处在无量百千万亿人众之内，或行、或住、或坐、或卧，彼诸人众形相威仪，此明眼人莫不具见；其明眼者威仪进退，彼诸人众悉不能睹。佛亦如是，成就智眼，清净无碍，悉能明见一切世间；其所示现神通变化，大菩萨众所共围绕，诸大弟子悉不能见。譬如比丘在大众中入遍处定，所谓：地遍处定、水遍处定、火遍处定、风遍处定、青遍处定、黄遍处定、赤遍处定、白遍处定、天遍处定、种种众生身遍处定、一切语言音声遍处定、一切所缘遍处定；入此定者见其所缘，其余大众悉不能见，唯除有住此三昧者。如来所现不可思议诸佛境界亦复如是，菩萨具见，声闻莫睹。譬如有人以翳形药自涂其眼，在于众会去、来、坐、立无能见者，而能悉睹众会中事。应知如来亦复如是，超过于世，普见世间，非诸声闻所能得见，唯除趣向一切智境诸大菩萨。如人生已，则有二天，恒相随逐，一曰：同生，二曰：同名；天常见人，人不见天。应知如来亦复如是，在诸菩萨大集会中现大神通，诸大声闻悉不能见。譬如比丘得心自在，入灭尽定，六根作业皆悉不行，一切语言不知不觉；定力持故，不般涅槃。一切声闻亦复如是，虽复住在逝多林中，具足六根，而不知不见不解不入如来自在、菩萨众会诸所作事。何以故？如来境界甚深广大，难见难知，难测难量，超诸世间，不可思议，无能坏者，非是一切二乘境界；是故，如来自在神力、菩萨众会及逝多林普遍一切清净世界，如是等事，诸大声闻悉不知见，非其器故。</p>
<p>尔时，毗卢遮那愿光明菩萨，承佛神力，观察十方而说颂言：</p>
<p>“汝等应观察，佛道不思议，于此逝多林，示现神通力。</p>
<p>善逝威神力，所现无央数；一切诸世间，迷惑不能了。</p>
<p>法王深妙法，无量难思议，所现诸神通，举世莫能测。</p>
<p>以了法无相，是故名为佛，而具相庄严，称扬不可尽。</p>
<p>今于此林内，示现大神力，甚深无有边，言辞莫能辩。</p>
<p>汝观大威德，无量菩萨众，十方诸国土，而来见世尊。</p>
<p>所愿皆具足，所行无障碍；一切诸世间，无能测量者。</p>
<p>一切诸缘觉，及彼大声闻，皆悉不能知，菩萨行境界。</p>
<p>菩萨大智慧，诸地悉究竟，高建勇猛幢，难摧难可动。</p>
<p>诸大名称士，无量三昧力，所现诸神变，法界悉充满。”</p>
<p>尔时，不可坏精进王菩萨，承佛神力，观察十方而说颂言：</p>
<p>“汝观诸佛子，智慧功德藏，究竟菩提行，安隐诸世间。</p>
<p>其心本明达，善入诸三昧，智慧无边际，境界不可量。</p>
<p>今此逝多林，种种皆严饰，菩萨众云集，亲近如来住。</p>
<p>汝观无所著，无量大众海，十方来诣此，坐宝莲华座。</p>
<p>无来亦无住，无依无戏论，离垢心无碍，究竟于法界。</p>
<p>建立智慧幢，坚固不动摇，知无变化法，而现变化事。</p>
<p>十方无量刹，一切诸佛所，同时悉往诣，而亦不分身。</p>
<p>汝观释师子，自在神通力，能令菩萨众，一切俱来集。</p>
<p>一切诸佛法，法界悉平等，言说故不同，此众咸通达。</p>
<p>诸佛常安住，法界平等际，演说差别法，言辞无有尽。”</p>
<p>尔时，普胜无上威德王菩萨，承佛神力，观察十方而说颂言：</p>
<p>“汝观无上士，广大智圆满，善达时非时，为众演说法；</p>
<p>摧伏众外道，一切诸异论，普随众生心，为现神通力。</p>
<p>正觉非有量，亦复非无量；若量若无量，牟尼悉超越。</p>
<p>如日在虚空，照临一切处；佛智亦如是，了达三世法。</p>
<p>譬如十五夜，月轮无减缺；如来亦复然，白法悉圆满。</p>
<p>譬如空中日，运行无暂已；如来亦如是，神变恒相续。</p>
<p>譬如十方刹，于空无所碍，世灯现变化，于世亦复然。</p>
<p>譬如世间地，群生之所依；照世灯法轮，为依亦如是。</p>
<p>譬如猛疾风，所行无障碍；佛法亦如是，速遍于世间。</p>
<p>譬如大水轮，世界所依住；智慧轮亦尔，三世佛所依。”</p>
<p>尔时，无碍胜藏王菩萨，承佛神力，观察十方而说颂言：</p>
<p>“譬如大宝山，饶益诸含识；佛山亦如是，普益于世间。</p>
<p>譬如大海水，澄净无垢浊；见佛亦如是，能除诸渴爱。</p>
<p>譬如须弥山，出于大海中；世间灯亦尔，从于法海出。</p>
<p>如海具众宝，求者皆满足；无师智亦然，见者悉开悟。</p>
<p>如来甚深智，无量无有数；是故神通力，示现难思议。</p>
<p>譬如工幻师，示现种种事；佛智亦如是，现诸自在力。</p>
<p>譬如如意宝，能满一切欲；最胜亦复然，满诸清净愿。</p>
<p>譬如明净宝，普照一切物；佛智亦如是，普照群生心。</p>
<p>譬如八面宝，等鉴于诸方；无碍灯亦然，普照于法界。</p>
<p>譬如水清珠，能清诸浊水；见佛亦如是，诸根悉清净”</p>
<p>尔时，化现法界愿月王菩萨，承佛神力，观察十方而说颂言：</p>
<p>“譬如帝青宝，能青一切色；见佛者亦然，悉发菩提行。</p>
<p>一一微尘内，佛现神通力，令无量无边，菩萨皆清净。</p>
<p>甚深微妙力，无边不可知；菩萨之境界，世间莫能测。</p>
<p>如来所现身，清净相庄严，普入于法界，成就诸菩萨。</p>
<p>难思佛国土，于中成正觉；一切诸菩萨，世主皆充满。</p>
<p>释迦无上尊，于法悉自在，示现神通力，无边不可量。</p>
<p>菩萨种种行，无量无有尽；如来自在力，为之悉示现。</p>
<p>佛子善修学，甚深诸法界，成就无碍智，明了一切法。</p>
<p>善逝威神力，为众转法轮，神变普充满，令世皆清净。</p>
<p>如来智圆满，境界亦清净；譬如大龙王，普济诸群生。”</p>
<p>尔时，法慧光焰王菩萨，承佛神力，观察十方而说颂言：</p>
<p>“三世诸如来，声闻大弟子，悉不能知佛，举足下足事。</p>
<p>去来现在世，一切诸缘觉，亦不知如来，举足下足事。</p>
<p>况复诸凡夫，结使所缠缚，无明覆心识，而能知导师！</p>
<p>正觉无碍智，超过语言道，其量不可测，孰有能知见！</p>
<p>譬如明月光，无能测边际；佛神通亦尔，莫见其终尽。</p>
<p>一一诸方便，念念所变化，尽于无量劫，思惟不能了。</p>
<p>思惟一切智，不可思议法，一一方便门，边际不可得。</p>
<p>若有于此法，而兴广大愿；彼于此境界，知见不为难。</p>
<p>勇猛勤修习，难思大法海；其心无障碍，入此方便门。</p>
<p>心意已调伏，志愿亦宽广，当获大菩提，最胜之境界。”</p>
<p>尔时，破一切魔军智幢王菩萨，承佛神力，观察十方而说颂言：</p>
<p>“智身非是身，无碍难思议；设有思议者，一切无能及。</p>
<p>从不思议业，起此清净身，殊特妙庄严，不著于三界。</p>
<p>光明照一切，法界悉清净，开佛菩提门，出生众智慧。</p>
<p>譬如世间日，普放慧光明，远离诸尘垢，灭除一切障，</p>
<p>普净三有处，永绝生死流，成就菩萨道，出生无上觉。</p>
<p>示现无边色，此色无依处；所现虽无量，一切不思议。</p>
<p>菩提一念顷，能觉一切法；云何欲测量，如来智边际？</p>
<p>一念悉明达，一切三世法；故说佛智慧，无尽无能坏。</p>
<p>智者应如是，专思佛菩提；此思难思议，思之不可得。</p>
<p>菩提不可说，超过语言路；诸佛从此生，是法难思议。”</p>
<p>尔时，愿智光明幢王菩萨，承佛神力，观察十方而说颂言：</p>
<p>“若能善观察，菩提无尽海，则得离痴念，决定受持法。</p>
<p>若得决定心，则能修妙行，禅寂自思虑，永断诸疑惑。</p>
<p>其心不疲倦，亦复无懈怠，展转增进修，究竟诸佛法。</p>
<p>信智已成就，念念令增长，常乐常观察，无得无依法。</p>
<p>无量亿千劫，所修功德行；一切悉回向，诸佛所求道。</p>
<p>虽在于生死，而心无染著，安住诸佛法，常乐如来行。</p>
<p>世间之所有，蕴界等诸法；一切皆舍离，专求佛功德。</p>
<p>凡夫婴妄惑，于世常流转；菩萨心无碍，救之令解脱。</p>
<p>菩萨行难称，举世莫能思，遍除一切苦，普与群生乐。</p>
<p>已获菩提智，复愍诸群生，光明照世间，度脱一切众。”</p>
<p>尔时，破一切障勇猛智王菩萨，承佛神力，观察十方而说颂言：</p>
<p>“无量亿千劫，佛名难可闻；况复得亲近，永断诸疑惑！</p>
<p>如来世间灯，通达一切法，普生三世福，令众悉清净。</p>
<p>如来妙色身，一切所钦叹，亿劫常瞻仰，其心无厌足。</p>
<p>若有诸佛子，观佛妙色身，必舍诸有著，回向菩提道。</p>
<p>如来妙色身，恒演广大音，辩才无障碍，开佛菩提门；</p>
<p>晓悟诸众生，无量不思议，令入智慧门，授以菩提记。</p>
<p>如来出世间，为世大福田，普导诸含识，令其集福行。</p>
<p>若有供养佛，永除恶道畏，消灭一切苦，成就智慧身。</p>
<p>若见两足尊，能发广大心；是人恒值佛，增长智慧力。</p>
<p>若见人中胜，决意向菩提；是人能自知，必当成正觉。”</p>
<p>尔时，法界差别愿智神通王菩萨，承佛神力，观察十方而说颂言：</p>
<p>“释迦无上尊，具一切功德；见者心清净，回向大智慧。</p>
<p>如来大慈悲，出现于世间，普为诸群生，转无上法轮。</p>
<p>如来无数劫，勤苦为众生；云何诸世间，能报大师恩？</p>
<p>宁于无量劫，受诸恶道苦；终不舍如来，而求于出离。</p>
<p>宁代诸众生，备受一切苦；终不舍于佛，而求得安乐。</p>
<p>宁在诸恶趣，恒得闻佛名；不愿生善道，暂时不闻佛。</p>
<p>宁生诸地狱，一一无数劫；终不远离佛，而求出恶趣。</p>
<p>何故愿久住，一切诸恶道？以得见如来，增长智慧故。</p>
<p>若得见于佛，除灭一切苦；能入诸如来，大智之境界。</p>
<p>若得见于佛，舍离一切障；长养无尽福，成就菩提道。</p>
<p>如来能永断，一切众生疑，随其心所乐，普皆令满足。”</p>
<h2 id="大方广佛华严经卷第六十一"><a href="#大方广佛华严经卷第六十一" class="headerlink" title="大方广佛华严经卷第六十一"></a>大方广佛华严经卷第六十一</h2><h3 id="入法界品第三十九之二"><a href="#入法界品第三十九之二" class="headerlink" title="入法界品第三十九之二"></a>入法界品第三十九之二</h3><p>尔时，普贤菩萨摩诃萨普观一切菩萨众会，以等法界方便、等虚空界方便、等众生界方便，等三世、等一切劫、等一切众生业、等一切众生欲、等一切众生解、等一切众生根、等一切众生成熟时、等一切法光影方便，为诸菩萨，以十种法句开发、显示、照明、演说此师子频申三昧。何等为十？所谓：演说能示现等法界一切佛刹微尘中，诸佛出兴次第、诸刹成坏次第法句；演说能示现等虚空界一切佛刹中，尽未来劫赞叹如来功德音声法句；演说能示现等虚空界一切佛刹中，如来出世无量无边成正觉门法句；演说能示现等虚空界一切佛刹中，佛坐道场菩萨众会法句；演说于一切毛孔，念念出现等三世一切佛变化身充满法界法句；演说能令一身充满十方一切刹海，平等显现法句；演说能令一切诸境界中，普现三世诸佛神变法句；演说能令一切佛刹微尘中，普现三世一切佛刹微尘数佛种种神变经无量劫法句；演说能令一切毛孔出生三世一切诸佛大愿海音，尽未来劫开发化导一切菩萨法句；演说能令佛师子座量同法界，菩萨众会道场庄严等无差别，尽未来劫转于种种微妙法轮法句。</p>
<p>“佛子，此十为首，有不可说佛刹微尘数法句，皆是如来智慧境界。”</p>
<p>尔时，普贤菩萨欲重宣此义，承佛神力，观察如来，观察众会，观察诸佛难思境界，观察诸佛无边三昧，观察不可思议诸世界海，观察不可思议如幻法智，观察不可思议三世诸佛悉皆平等，观察一切无量无边诸言辞法，而说颂言：</p>
<p>“一一毛孔中，微尘数刹海，悉有如来坐，皆具菩萨众。</p>
<p>一一毛孔中，无量诸刹海，佛处菩提座，如是遍法界。</p>
<p>一一毛孔中，一切刹尘佛，菩萨众围绕，为说普贤行。</p>
<p>佛坐一国土，充满十方界，无量菩萨云，咸来集其所。</p>
<p>亿刹微尘数，菩萨功德海，俱从会中起，遍满十方界。</p>
<p>悉住普贤行，皆游法界海，普现一切刹，等入诸佛会。</p>
<p>安坐一切刹，听闻一切法；一一国土中，亿劫修诸行。</p>
<p>菩萨所修行，普明法海行，入于大愿海，住佛境界地。</p>
<p>了达普贤行，出生诸佛法，具佛功德海，广现神通事。</p>
<p>身云等尘数，充遍一切刹，普雨甘露法，令众住佛道。”</p>
<p>尔时，世尊欲令诸菩萨安住如来师子频申广大三昧故，从眉间白毫相放大光明，其光名普照三世法界门，以不可说佛刹微尘数光明而为眷属，普照十方一切世界海诸佛国土。时，逝多林菩萨大众，悉见一切尽法界、虚空界一切佛刹一一微尘中，各有一切佛刹微尘数诸佛国土，种种名、种种色、种种清净、种种住处、种种形相。如是一切诸国土中，皆有大菩萨坐于道场师子座上成等正觉，菩萨大众前后围绕，诸世间主而为供养；或见于不可说佛刹量大众会中，出妙音声充满法界，转正法轮；或见在天宫殿、龙宫殿、夜叉宫殿，乾闼婆、阿修罗、迦楼罗、紧那罗、摩睺罗伽、人非人等诸宫殿中，或在人间村邑聚落、王都大处，现种种姓、种种名、种种身、种种相、种种光明，住种种威仪，入种种三昧，现种种神变，或时自以种种言音，或令种种诸菩萨等在于种种大众会中种种言辞说种种法。</p>
<p>如此会中，菩萨大众见于如是诸佛如来甚深三昧大神通力；如是尽法界、虚空界，东、西、南、北、四维、上、下一切方海中，依于众生心想而住，始从前际至今现在，一切国土身、一切众生身、一切虚空道，其中一一毛端量处，一一各有微尘数刹种种业起次第而住，悉有道场菩萨众会，皆亦如是见佛神力，不坏三世，不坏世间，于一切众生心中现其影像，随一切众生心乐出妙言音，普入一切众会中，普现一切众生前，色相有别，智慧无异，随其所应开示佛法，教化调伏一切众生未曾休息。其有见此佛神力者，皆是毗卢遮那如来于往昔时善根摄受，或昔曾以四摄所摄，或是见闻忆念亲近之所成熟，或是往昔教其令发阿耨多罗三藐三菩提心，或是往昔于诸佛所同种善根，或是过去以一切智善巧方便教化成熟，是故皆得入于如来不可思议甚深三昧；尽法界、虚空界大神通力，或入法身，或入色身，或入往昔所成就行，或入圆满诸波罗蜜，或入庄严清净行轮，或入菩萨诸地，或入成正觉力，或入佛所住三昧无差别大神变，或入如来力、无畏智，或入佛无碍辩才海。</p>
<p>彼诸菩萨以种种解、种种道、种种门、种种入、种种理趣、种种随顺、种种智慧、种种助道、种种方便、种种三昧，入如是等十不可说佛刹微尘数佛神变海方便门。云何种种三昧？所谓：普庄严法界三昧、普照一切三世无碍境界三昧、法界无差别智光明三昧、入如来境界不动转三昧、普照无边虚空三昧、入如来力三昧、佛无畏勇猛奋迅庄严三昧、一切法界旋转藏三昧、如月普现一切法界以无碍音大开演三昧、普清净法光明三昧、无碍缯法王幢三昧、一一境界中悉见一切诸佛海三昧、于一切世间悉现身三昧、入如来无差别身境界三昧、随一切世间转大悲藏三昧、知一切法无有迹三昧、知一切法究竟寂灭三昧、虽无所得而能变化普现世间三昧、普入一切刹三昧、庄严一切佛刹成正觉三昧、观一切世间主色相差别三昧、观一切众生境界无障碍三昧、能出生一切如来母三昧、能修行入一切佛海功德道三昧、一一境界中出现神变尽未来际三昧、入一切如来本事海三昧、尽未来际护持一切如来种性三昧、以决定解力令现在十方一切佛刹海皆清净三昧、一念中普照一切佛所住三昧、入一切境界无碍际三昧、令一切世界为一佛刹三昧、出一切佛变化身三昧、以金刚王智知一切诸根海三昧、知一切如来同一身三昧、知一切法界所安立悉住心念际三昧、于一切法界广大国土中示现涅槃三昧、令住最上处三昧、于一切佛刹现种种众生差别身三昧、普入一切佛智慧三昧、知一切法性相三昧、一念普知三世法三昧、念念中普现法界身三昧、以师子勇猛智知一切如来出兴次第三昧、于一切法界境界慧眼圆满三昧、勇猛趣向十力三昧、放一切功德圆满光明普照世间三昧、不动藏三昧、说一法普入一切法三昧、于一法以一切言音差别训释三昧、演说一切佛无二法三昧、知三世无碍际三昧、知一切劫无差别三昧、入十力微细方便三昧、于一切劫成就一切菩萨行不断绝三昧、十方普现身三昧、于法界自在成正觉三昧、生一切安隐受三昧、出一切庄严具庄严虚空界三昧、念念中出等众生数变化身云三昧、如来净空月光明三昧、常见一切如来住虚空三昧、开示一切佛庄严三昧、照明一切法义灯三昧、照十力境界三昧、三世一切佛幢相三昧、一切佛一密藏三昧、念念中所作皆究竟三昧、无尽福德藏三昧、见无边佛境界三昧、坚住一切法三昧、现一切如来变化悉令知见三昧、念念中佛日常出现三昧、一日中悉知三世所有法三昧、普音演说一切法性寂灭三昧、见一切佛自在力三昧、法界开敷莲华三昧、观诸法如虚空无住处三昧、十方海普入一方三昧、入一切法界无源底三昧、一切法海三昧、以寂静身放一切光明三昧、一念中现一切神通大愿三昧、一切时一切处成正觉三昧、以一庄严入一切法界三昧、普现一切诸佛身三昧、知一切众生广大殊胜神通智三昧、一念中其身遍法界三昧、现一乘净法界三昧、入普门法界示现大庄严三昧、住持一切佛法轮三昧、以一切法门庄严一法门三昧、以因陀罗网愿行摄一切众生界三昧、分别一切世界门三昧、乘莲华自在游步三昧、知一切众生种种差别神通智三昧、令其身恒现一切众生前三昧、知一切众生差别音声言辞海三昧、知一切众生差别智神通三昧、大悲平等藏三昧、一切佛入如来际三昧、观察一切如来解脱处师子频申三昧。菩萨以如是等不可说佛刹微尘数三昧，入毗卢遮那如来念念充满一切法界三昧神变海。</p>
<p>其诸菩萨皆悉具足大智神通，明利自在，住于诸地，以广大智普观一切；从诸智慧种性而生，一切智智常现在前，得离痴翳清净智眼，为诸众生作调御师；住佛平等，于一切法无有分别；了达境界，知诸世间性皆寂灭无有依处；普诣一切诸佛国土而无所著，悉能观察一切诸法而无所住，遍入一切妙法宫殿而无所来；教化调伏一切世间，普为众生现安隐处；智慧解脱，为其所行；恒以智身住离贪际，超诸有海，示真实际；智光圆满，普见诸法；住于三昧，坚固不动；于诸众生恒起大悲，知诸法门悉皆如幻，一切众生悉皆如梦，一切如来悉皆如影，一切言音悉皆如响，一切诸法悉皆如化；善能积集殊胜行愿，智慧圆满，清净善巧，心极寂静；善入一切总持境界，具三昧力，勇猛无怯；获明智眼，住法界际，到一切法无所得处；修习无涯智慧大海，到智波罗蜜究竟彼岸，为般若波罗蜜之所摄持；以神通波罗蜜普入世间，依三昧波罗蜜得心自在；以不颠倒智知一切义，以巧分别智开示法藏，以现了智训释文辞，以大愿力说法无尽，以无所畏大师子吼；常乐观察无依处法，以净法眼普观一切，以净智月照世成坏，以智慧光照真实谛；福德智慧如金刚山，一切譬喻所不能及；善观诸法，慧根增长；勇猛精进，摧伏众魔；无量智慧，威光炽盛；其身超出一切世间，得一切法无碍智慧，善能悟解尽、无尽际；住于普际，入真实际，无相观智常现在前；善巧成就诸菩萨行，以无二智知诸境界，普见一切世间诸趣，遍往一切诸佛国土；智灯圆满，于一切法无诸暗障，放净法光照十方界；为诸世间真实福田，若见若闻所愿皆满，福德高大超诸世间，勇猛无畏摧诸外道；演微妙音遍一切刹，普见诸佛心无厌足；于佛法身已得自在，随所应化而为现身，一身充满一切佛刹；已得自在清净神通，乘大智舟，所往无碍，智慧圆满周遍法界；譬如日出普照世间，随众生心现其色像；知诸众生根性欲乐，入一切法无诤境界；知诸法性无生无起，能令小大自在相入；决了佛地甚深之趣，以无尽句说甚深义，于一句中演说一切修多罗海；获大智慧陀罗尼身，凡所受持永无忘失；一念能忆无量劫事，一念悉知三世一切诸众生智；恒以一切陀罗尼门，演说无边诸佛法海，常转不退清净法轮，令诸众生皆生智慧；得佛境界智慧光明，入于善见甚深三昧；入一切法无障碍际，于一切法胜智自在，一切境界清净庄严；普入十方一切法界，随其方所靡不咸至；一一尘中现成正觉，于无色性现一切色，以一切方普入一方。其诸菩萨具如是等无边福智功德之藏，常为诸佛之所称叹，种种言辞说其功德不能令尽，靡不咸在逝多林中，深入如来功德大海，悉见于佛光明所照。</p>
<p>尔时，诸菩萨得不思议正法光明，心大欢喜，各于其身及以楼阁、诸庄严具，并其所坐师子之座，遍逝多林一切物中，化现种种大庄严云，充满一切十方法界，所谓：于念念中放大光明云，充满十方，悉能开悟一切众生；出一切摩尼宝铃云，充满十方，出微妙音，称扬赞叹三世诸佛一切功德；出一切音乐云，充满十方，音中演说一切众生诸业果报；出一切菩萨种种愿行色相云，充满十方，说诸菩萨所有大愿；出一切如来自在变化云，充满十方，演出一切诸佛如来语言音声；出一切菩萨相好庄严身云，充满十方，说诸如来于一切国土出兴次第；出三世如来道场云，充满十方，现一切如来成等正觉功德庄严；出一切龙王云，充满十方，雨一切诸香；出一切世主身云，充满十方，演说普贤菩萨之行；出一切宝庄严清净佛刹云，充满十方，现一切如来转正法轮。是诸菩萨以得不思议法光明故，法应如是，出兴此等不可说佛刹微尘数大神变庄严云。</p>
<p>尔时，文殊师利菩萨，承佛神力，欲重宣此逝多林中诸神变事，观察十方而说颂言：</p>
<p>“汝应观此逝多林，以佛威神广无际，一切庄严皆示现，十方法界悉充满。</p>
<p>十方一切诸国土，无边品类大庄严，于其座等境界中，色像分明皆显现。</p>
<p>从诸佛子毛孔出，种种庄严宝焰云，及发如来微妙音，遍满十方一切刹。</p>
<p>宝树华中现妙身，其身色相等梵王，从禅定起而游步，进止威仪恒寂静。</p>
<p>如来一一毛孔内，常现难思变化身，皆如普贤大菩萨，种种诸相为严好。</p>
<p>逝多林上虚空中，所有庄严发妙音，普说三世诸菩萨，成就一切功德海。</p>
<p>逝多林中诸宝树，亦出无量妙音声，演说一切诸群生，种种业海各差别。</p>
<p>林中所有众境界，悉现三世诸如来，一一皆起大神通，十方刹海微尘数。</p>
<p>十方所有诸国土，一切刹海微尘数，悉入如来毛孔中，次第庄严皆现睹。</p>
<p>所有庄严皆现佛，数等众生遍世间，一一咸放大光明，种种随宜化群品。</p>
<p>香焰众华及宝藏，一切庄严殊妙云，靡不广大等虚空，遍满十方诸国土。</p>
<p>十方三世一切佛，所有庄严妙道场，于此园林境界中，一一色像皆明现。</p>
<p>一切普贤诸佛子，百千劫海庄严刹，其数无量等众生，莫不于此林中见。”</p>
<p>尔时，彼诸菩萨，以佛三昧光明照故，即时得入如是三昧，一一皆得不可说佛刹微尘数大悲门，利益安乐一切众生；于其身上一一毛孔，皆出不可说佛刹微尘数光明；一一光明，皆化现不可说佛刹微尘数菩萨。其身形相如世诸主，普现一切众生之前，周匝遍满十方法界，种种方便教化调伏，或现不可说佛刹微尘数诸天宫殿无常门，或现不可说佛刹微尘数一切众生受生门，或现不可说佛刹微尘数一切菩萨修行门，或现不可说佛刹微尘数梦境门，或现不可说佛刹微尘数菩萨大愿门，或现不可说佛刹微尘数震动世界门，或现不可说佛刹微尘数分别世界门，或现不可说佛刹微尘数现生世界门，或现不可说佛刹微尘数檀波罗蜜门，或现不可说佛刹微尘数一切如来修诸功德种种苦行尸波罗蜜门，或现不可说佛刹微尘数割截肢体羼提波罗蜜门，或现不可说佛刹微尘数勤修毗梨耶波罗蜜门，或现不可说佛刹微尘数一切菩萨修诸三昧禅定解脱门，或现不可说佛刹微尘数佛道圆满智光明门，或现不可说佛刹微尘数勤求佛法为一文一句故舍无数身命门，或现不可说佛刹微尘数亲近一切佛咨问一切法心无疲厌门，或现不可说佛刹微尘数随诸众生时节欲乐往诣其所方便成熟令住一切智海光明门，或现不可说佛刹微尘数降伏众魔制诸外道显现菩萨福智力门，或现不可说佛刹微尘数知一切工巧明智门，或现不可说佛刹微尘数知一切众生差别明智门，或现不可说佛刹微尘数知一切法差别明智门，或现不可说佛刹微尘数知一切众生心乐差别明智门，或现不可说佛刹微尘数知一切众生根行、烦恼、习气明智门，或现不可说佛刹微尘数知一切众生种种业明智门，或现不可说佛刹微尘数开悟一切众生门。以如是等不可说佛刹微尘数方便门，往诣一切众生住处而成熟之，所谓：或往天宫，或往龙宫，或往夜叉、乾闼婆、阿修罗、迦楼罗、紧那罗、摩睺罗伽宫，或往梵王宫，或往人王宫，或往阎罗王宫，或往畜生、饿鬼、地狱之所住处，以平等大悲、平等大愿、平等智慧、平等方便摄诸众生。或有见已而调伏者，或有闻已而调伏者，或有忆念而调伏者，或闻音声而调伏者，或闻名号而调伏者，或见圆光而调伏者，或见光网而调伏者；随诸众生心之所乐，皆诣其所令其获益。</p>
<p>佛子，此逝多林一切菩萨，为欲成熟诸众生故，或时现处种种严饰诸宫殿中，或时示现住自楼阁宝师子座，道场众会所共围绕，周遍十方皆令得见，然亦不离此逝多林如来之所。佛子，此诸菩萨，或时示现无量化身云，或现其身独一无侣。所谓：或现沙门身，或现婆罗门身，或现苦行身，或现充盛身，或现医王身，或现商主身，或现净命身，或现妓乐身，或现奉事诸天身，或现工巧技术身。往诣一切村营城邑、王都聚落、诸众生所，随其所应，以种种形相、种种威仪、种种音声、种种言论、种种住处，于一切世间犹如帝网行菩萨行。或说一切世间工巧事业，或说一切智慧照世明灯，或说一切众生业力所庄严，或说十方国土建立诸乘位，或说智灯所照一切法境界，教化成就一切众生，而亦不离此逝多林如来之所。</p>
<p>尔时，文殊师利童子从善住楼阁出，与无量同行菩萨，及常随侍卫诸金刚神、普为众生供养诸佛诸身众神、久发坚誓愿常随从诸足行神、乐闻妙法主地神、常修大悲主水神、智光照耀主火神、摩尼为冠主风神、明练十方一切仪式主方神、专勤除灭无明黑暗主夜神、一心匪懈阐明佛日主昼神、庄严法界一切虚空主空神、普度众生超诸有海主海神、常勤积集趣一切智助道善根高大如山主山神、常勤守护一切众生菩提心城主城神、常勤守护一切智智无上法城诸大龙王、常勤守护一切众生诸夜叉王、常令众生增长欢喜乾闼婆王、常勤除灭诸饿鬼趣鸠槃荼王、恒愿拔济一切众生出诸有海迦楼罗王、愿得成就诸如来身高出世间阿修罗王、见佛欢喜曲躬恭敬摩睺罗伽王、常厌生死恒乐见佛诸大天王、尊重于佛赞叹供养诸大梵王。文殊师利与如是等功德庄严诸菩萨众，出自住处，来诣佛所，右绕世尊，经无量匝，以诸供具种种供养；供养毕已，辞退南行，往于人间。</p>
<p>尔时，尊者舍利弗承佛神力，见文殊师利菩萨，与诸菩萨众会庄严，出逝多林，往于南方，游行人间；作如是念：“我今当与文殊师利俱往南方。”时，尊者舍利弗与六千比丘，前后围绕，出自住处，来诣佛所，顶礼佛足，具白世尊；世尊听许，右绕三匝，辞退而去，往文殊师利所。此六千比丘是舍利弗自所同住，出家未久，所谓：海觉比丘、善生比丘、福光比丘、大童子比丘、电生比丘、净行比丘、天德比丘、君慧比丘、梵胜比丘、寂慧比丘。如是等其数六千，悉曾供养无量诸佛，深植善根，解力广大，信眼明彻，其心宽博，观佛境界，了法本性，饶益众生，常乐勤求诸佛功德，皆是文殊师利说法教化之所成就。</p>
<p>尔时，尊者舍利弗在行道中观诸比丘，告海觉言：“海觉，汝可观察文殊师利菩萨清净之身相好庄严，一切天人莫能思议。汝可观察文殊师利圆光映彻，令无量众生发欢喜心。汝可观察文殊师利光网庄严，除灭众生无量苦恼。汝可观察文殊师利众会具足，皆是菩萨往昔善根之所摄受。汝可观察文殊师利所行之路，左右八步，平坦庄严。汝可观察文殊师利所住之处，周回十方常有道场随逐而转。汝可观察文殊师利所行之路，具足无量福德庄严，左右两边有大伏藏，种种珍宝自然而出。汝可观察文殊师利曾供养佛，善根所流，一切树间出庄严藏。汝可观察文殊师利，诸世间主雨供具云，顶礼恭敬以为供养。汝可观察文殊师利，十方一切诸佛如来将说法时，悉放眉间白毫相光来照其身，从顶上入。”</p>
<p>尔时，尊者舍利弗为诸比丘称扬赞叹、开示演说文殊师利童子有如是等无量功德具足庄严。彼诸比丘闻是说已，心意清净，信解坚固，喜不自持，举身踊跃，形体柔软，诸根悦豫，忧苦悉除，垢障咸尽，常见诸佛，深求正法，具菩萨根，得菩萨力，大悲大愿皆自出生，入于诸度甚深境界，十方佛海常现在前，于一切智深生信乐；即白尊者舍利弗言：“唯愿大师将引我等，往诣于彼胜人之所。”时，舍利弗即与俱行，至其所已，白言：“仁者，此诸比丘，愿得奉觐。”</p>
<p>尔时，文殊师利童子，无量自在菩萨围绕并其大众，如象王回观诸比丘。时，诸比丘顶礼其足，合掌恭敬，作如是言：“我今奉见，恭敬礼拜，及余所有一切善根。唯愿仁者文殊师利、和尚舍利弗、世尊释迦牟尼，皆悉证知！如仁所有如是色身、如是音声、如是相好、如是自在，愿我一切悉当具得。”</p>
<p>尔时，文殊师利菩萨告诸比丘言：“比丘，若善男子、善女人，成就十种趣大乘法，则能速入如来之地，况菩萨地！何者为十？所谓：积集一切善根，心无疲厌。见一切佛承事供养，心无疲厌。求一切佛法，心无疲厌。行一切波罗蜜，心无疲厌。成就一切菩萨三昧，心无疲厌。次第入一切三世，心无疲厌。普严净十方佛刹，心无疲厌。教化调伏一切众生，心无疲厌。于一切刹一切劫中成就菩萨行，心无疲厌。为成就一众生故，修行一切佛刹微尘数波罗蜜，成就如来十力；如是次第，为成熟一切众生界，成就如来一切力，心无疲厌。</p>
<p>“比丘，若善男子、善女人，成就深信，发此十种无疲厌心，则能长养一切善根，舍离一切诸生死趣，超过一切世间种性，不堕声闻、辟支佛地，生一切如来家，具一切菩萨愿，学习一切如来功德，修行一切菩萨诸行，得如来力，摧伏众魔及诸外道，亦能除灭一切烦恼，入菩萨地，近如来地。”</p>
<p>时，诸比丘闻此法已，则得三昧，名无碍眼见一切佛境界。得此三昧故，悉见十方无量无边一切世界诸佛如来，及其所有道场众会；亦悉见彼十方世界一切诸趣所有众生；亦悉见彼一切世界种种差别；亦悉见彼一切世界所有微尘；亦悉见彼诸世界中，一切众生所住宫殿，以种种宝而为庄严；及亦闻彼诸佛如来种种言音演说诸法文辞训释，悉皆解了；亦能观察彼世界中一切众生诸根心欲；亦能忆念彼世界中一切众生前后十生；亦能忆念彼世界中过去、未来各十劫事；亦能忆念彼诸如来十本生事、十成正觉、十转法轮、十种神通、十种说法、十种教诫、十种辩才；又即成就十千菩提心、十千三昧、十千波罗蜜，悉皆清净；得大智慧圆满光明，得菩萨十神通，柔软微妙，住菩萨心，坚固不动。</p>
<p>尔时，文殊师利菩萨劝诸比丘住普贤行；住普贤行已，入大愿海；入大愿海已，成就大愿海。以成就大愿海故，心清净；心清净故，身清净；身清净故，身轻利；身清净、轻利故，得大神通无有退转；得此神通故，不离文殊师利足下，普于十方一切佛所悉现其身，具足成就一切佛法。</p>
<h2 id="大方广佛华严经卷第六十二"><a href="#大方广佛华严经卷第六十二" class="headerlink" title="大方广佛华严经卷第六十二"></a>大方广佛华严经卷第六十二</h2><h3 id="入法界品第三十九之三"><a href="#入法界品第三十九之三" class="headerlink" title="入法界品第三十九之三"></a>入法界品第三十九之三</h3><p>尔时，文殊师利菩萨劝诸比丘发阿耨多罗三藐三菩提心已，渐次南行，经历人间，至福城东，住庄严幢娑罗林中往昔诸佛曾所止住教化众生大塔庙处，亦是世尊于往昔时修菩萨行能舍无量难舍之处。是故，此林名称普闻无量佛刹，此处常为天、龙、夜叉、乾闼婆、阿修罗、迦楼罗、紧那罗、摩睺罗伽、人与非人之所供养。</p>
<p>时，文殊师利与其眷属到此处已，即于其处说普照法界修多罗，百万亿那由他修多罗以为眷属。说此经时，于大海中有无量百千亿诸龙而来其所；闻此法已，深厌龙趣，正求佛道，咸舍龙身，生天人中。一万诸龙，于阿耨多罗三藐三菩提得不退转；复有无量无数众生，于三乘中各得调伏。</p>
<p>时，福城人闻文殊师利童子在庄严幢娑罗林中大塔庙处，无量大众从其城出，来诣其所。时，有优婆塞，名曰：大智，与五百优婆塞眷属俱，所谓：须达多优婆塞、婆须达多优婆塞、福德光优婆塞、有名称优婆塞、施名称优婆塞、月德优婆塞、善慧优婆塞、大慧优婆塞、贤护优婆塞、贤胜优婆塞，如是等五百优婆塞俱，来诣文殊师利童子所，顶礼其足，右绕三匝，退坐一面。复有五百优婆夷，所谓：大慧优婆夷、善光优婆夷、妙身优婆夷、可乐身优婆夷、贤优婆夷、贤德优婆夷、贤光优婆夷、幢光优婆夷、德光优婆夷、善目优婆夷，如是等五百优婆夷，来诣文殊师利童子所，顶礼其足，右绕三匝，退坐一面。复有五百童子，所谓：善财童子、善行童子、善戒童子、善威仪童子、善勇猛童子、善思童子、善慧童子、善觉童子、善眼童子、善臂童子、善光童子，如是等五百童子，来诣文殊师利童子所，顶礼其足，右绕三匝，退坐一面。复有五百童女，所谓：善贤童女、大智居士女童女、贤称童女、美颜童女、坚慧童女、贤德童女、有德童女、梵授童女、德光童女、善光童女，如是等五百童女，来诣文殊师利童子所，顶礼其足，右绕三匝，退坐一面。</p>
<p>尔时，文殊师利童子知福城人悉已来集，随其心乐现自在身，威光赫奕蔽诸大众；以自在大慈令彼清凉，以自在大悲起说法心，以自在智慧知其心乐，以广大辩才将为说法。复于是时，观察善财以何因缘而有其名？知此童子初入胎时，于其宅内自然而出七宝楼阁，其楼阁下有七伏藏，于其藏上，地自开裂，生七宝牙，所谓：金、银、琉璃、玻璃、真珠、砗磲、玛瑙。善财童子处胎十月然后诞生，形体肢分端正具足；其七大藏，纵广高下各满七肘，从地涌出，光明照耀。复于宅中自然而有五百宝器，种种诸物自然盈满，所谓：金刚器中盛一切香，于香器中盛种种衣，美玉器中盛满种种上味饮食，摩尼器中盛满种种殊异珍宝，金器盛银，银器盛金，金银器中盛满琉璃及摩尼宝，玻璃器中盛满砗磲，砗磲器中盛满玻璃，玛瑙器中盛满真珠，真珠器中盛满玛瑙，火摩尼器中盛满水摩尼，水摩尼器中盛满火摩尼，如是等五百宝器，自然出现。又雨众宝及诸财物，一切库藏悉令充满。以此事故，父母亲属及善相师共呼此儿，名曰善财。又知此童子，已曾供养过去诸佛，深种善根，信解广大，常乐亲近诸善知识，身、语、意业皆无过失，净菩萨道，求一切智，成佛法器，其心清净犹如虚空，回向菩提无所障碍。</p>
<p>尔时，文殊师利菩萨如是观察善财童子已，安慰开喻，而为演说一切佛法，所谓：说一切佛积集法，说一切佛相续法，说一切佛次第法，说一切佛众会清净法，说一切佛法轮化导法，说一切佛色身相好法，说一切佛法身成就法，说一切佛言辞辩才法，说一切佛光明照耀法，说一切佛平等无二法。尔时，文殊师利童子为善财童子及诸大众说此法已，殷勤劝喻，增长势力，令其欢喜，发阿耨多罗三藐三菩提心，又令忆念过去善根；作是事已，即于其处，复为众生随宜说法，然后而去。</p>
<p>尔时，善财童子从文殊师利所闻佛如是种种功德，一心勤求阿耨多罗三藐三菩提，随文殊师利而说颂曰：</p>
<p>“三有为城郭，憍慢为垣墙，诸趣为门户，爱水为池堑。</p>
<p>愚痴暗所覆，贪恚火炽然，魔王作君主，童蒙依止住。</p>
<p>贪爱为徽[给-合+墨]，谄诳为辔勒，疑惑蔽其眼，趣入诸邪道。</p>
<p>悭嫉憍盈故，入于三恶处，或堕诸趣中，生老病死苦。</p>
<p>妙智清净日，大悲圆满轮，能竭烦恼海，愿赐少观察！</p>
<p>妙智清净月，大慈无垢轮，一切悉施安，愿垂照察我！</p>
<p>一切法界王，法宝为先导，游空无所碍，愿垂教敕我！</p>
<p>福智大商主，勇猛求菩提，普利诸群生，愿垂守护我！</p>
<p>身被忍辱甲，手提智慧剑，自在降魔军，愿垂拔济我！</p>
<p>住法须弥顶，定女常恭侍，灭惑阿修罗，帝释愿观我！</p>
<p>三有凡愚宅，惑业地趣因；仁者悉调伏，如灯示我道！</p>
<p>舍离诸恶趣，清净诸善道；超诸世间者，示我解脱门！</p>
<p>世间颠倒执，常乐我净想；智眼悉能离，开我解脱门！</p>
<p>善知邪正道，分别心无怯；一切决了人，示我菩提路！</p>
<p>住佛正见地，长佛功德树，雨佛妙法华，示我菩提道！</p>
<p>去来现在佛，处处悉周遍，如日出世间，为我说其道！</p>
<p>善知一切业，深达诸乘行；智慧决定人，示我摩诃衍！</p>
<p>愿轮大悲毂，信轴坚忍辖，功德宝庄校，令我载此乘！</p>
<p>总持广大箱，慈愍庄严盖，辩才铃震响，使我载此乘！</p>
<p>梵行为茵褥，三昧为采女，法鼓震妙音，愿与我此乘！</p>
<p>四摄无尽藏，功德庄严宝，惭愧为羁鞅，愿与我此乘！</p>
<p>常转布施轮，恒涂净戒香，忍辱牢庄严，令我载此乘！</p>
<p>禅定三昧箱，智慧方便轭，调伏不退转，令我载此乘！</p>
<p>大愿清净轮，总持坚固力，智慧所成就，令我载此乘！</p>
<p>普行为周校，悲心作徐转，所向皆无怯，令我载此乘！</p>
<p>坚固如金刚，善巧如幻化，一切无障碍，令我载此乘！</p>
<p>广大极清净，普与众生乐，虚空法界等，令我载此乘！</p>
<p>净诸业惑轮，断诸流转苦，摧魔及外道，令我载此乘！</p>
<p>智慧满十方，庄严遍法界，普洽众生愿，令我载此乘！</p>
<p>清净如虚空，爱见悉除灭，利益一切众，令我载此乘！</p>
<p>愿力速疾行，定心安隐住，普运诸含识，令我载此乘！</p>
<p>如地不倾动，如水普饶益，如是运众生，令我载此乘！</p>
<p>四摄圆满轮，总持清净光；如是智慧日，愿示我令见！</p>
<p>已入法王位，已著智王冠，已系妙法缯，愿能慈顾我！”</p>
<p>尔时，文殊师利菩萨如象王回，观善财童子，作如是言：“善哉！善哉！善男子，汝已发阿耨多罗三藐三菩提心，复欲亲近诸善知识，问菩萨行，修菩萨道。善男子，亲近供养诸善知识，是具一切智最初因缘，是故于此勿生疲厌。”</p>
<p>善财白言：“唯愿圣者广为我说，菩萨应云何学菩萨行？应云何修菩萨行？应云何趣菩萨行？应云何行菩萨行？应云何净菩萨行？应云何入菩萨行？应云何成就菩萨行？应云何随顺菩萨行？应云何忆念菩萨行？应云何增广菩萨行？应云何令普贤行速得圆满？”</p>
<p>尔时，文殊师利菩萨为善财童子而说颂言：</p>
<p>“善哉功德藏，能来至我所，发起大悲心，勤求无上觉。</p>
<p>已发广大愿，除灭众生苦，普为诸世间，修行菩萨行。</p>
<p>若有诸菩萨，不厌生死苦，则具普贤道，一切无能坏。</p>
<p>福光福威力，福处福净海；汝为诸众生，愿修普贤行。</p>
<p>汝见无边际，十方一切佛，皆悉听闻法，受持不忘失。</p>
<p>汝于十方界，普见无量佛，成就诸愿海，具足菩萨行。</p>
<p>若入方便海，安住佛菩提，能随导师学，当成一切智。</p>
<p>汝遍一切刹，微尘等诸劫，修行普贤行，成就菩提道。</p>
<p>汝于无量刹，无边诸劫海，修行普贤行，成满诸大愿。</p>
<p>此无量众生，闻汝愿欢喜，皆发菩提意，愿学普贤乘。”</p>
<p>尔时，文殊师利菩萨说此颂已，告善财童子言：“善哉！善哉！善男子，汝已发阿耨多罗三藐三菩提心，求菩萨行。善男子，若有众生能发阿耨多罗三藐三菩提心，是事为难；能发心已，求菩萨行，倍更为难。</p>
<p>“善男子，若欲成就一切智智，应决定求真善知识。善男子，求善知识勿生疲懈，见善知识勿生厌足，于善知识所有教诲皆应随顺，于善知识善巧方便勿见过失。</p>
<p>“善男子，于此南方有一国土，名为胜乐；其国有山，名曰妙峰；于彼山中，有一比丘，名曰德云。汝可往问：菩萨云何学菩萨行？菩萨云何修菩萨行？乃至菩萨云何于普贤行疾得圆满？德云比丘当为汝说。”</p>
<p>尔时，善财童子闻是语已，欢喜踊跃，头顶礼足，绕无数匝，殷勤瞻仰，悲泣流泪。</p>
<p>辞退南行，向胜乐国，登妙峰山，于其山上东、西、南、北、四维、上、下观察求觅，渴仰欲见德云比丘。经于七日，见彼比丘在别山上徐步经行。见已往诣，顶礼其足，右绕三匝，于前而住，作如是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨行？乃至应云何于普贤行疾得圆满？我闻圣者善能诱诲，唯愿垂慈，为我宣说：云何菩萨而得成就阿耨多罗三藐三菩提？”</p>
<p>时，德云比丘告善财言：“善哉！善哉！善男子，汝已能发阿耨多罗三藐三菩提心，复能请问诸菩萨行。如是之事，难中之难，所谓：求菩萨行，求菩萨境界，求菩萨出离道，求菩萨清净道，求菩萨清净广大心，求菩萨成就神通，求菩萨示现解脱门，求菩萨示现世间所作业，求菩萨随顺众生心，求菩萨生死涅槃门，求菩萨观察有为、无为心无所著。</p>
<p>“善男子，我得自在决定解力，信眼清净，智光照耀，普观境界，离一切障，善巧观察，普眼明彻，具清净行，往诣十方一切国土，恭敬供养一切诸佛，常念一切诸佛如来，总持一切诸佛正法，常见一切十方诸佛，所谓：见于东方一佛、二佛、十佛、百佛、千佛、百千佛、亿佛、百亿佛、千亿佛、百千亿佛、那由他亿佛、百那由他亿佛、千那由他亿佛、百千那由他亿佛，乃至见无数、无量、无边、无等、不可数、不可称、不可思、不可量、不可说、不可说不可说佛，乃至见阎浮提微尘数佛、四天下微尘数佛、千世界微尘数佛、二千世界微尘数佛、三千世界微尘数佛、佛刹微尘数佛，乃至不可说不可说佛刹微尘数佛；如东方，南、西、北方，四维、上、下，亦复如是。一一方中所有诸佛，种种色相、种种形貌、种种神通、种种游戏、种种众会庄严道场、种种光明无边照耀、种种国土、种种寿命，随诸众生种种心乐，示现种种成正觉门，于大众中而师子吼。</p>
<p>“善男子，我唯得此忆念一切诸佛境界智慧光明普见法门，岂能了知诸大菩萨无边智慧清净行门？所谓：智光普照念佛门，常见一切诸佛国土种种宫殿悉严净故；令一切众生念佛门，随诸众生心之所乐，皆令见佛得清净故；令安住力念佛门，令入如来十力中故；令安住法念佛门，见无量佛，听闻法故；照耀诸方念佛门，悉见一切诸世界中等无差别诸佛海故；入不可见处念佛门，悉见一切微细境中诸佛自在神通事故；住于诸劫念佛门，一切劫中常见如来诸所施为无暂舍故；住一切时念佛门，于一切时常见如来，亲近同住不舍离故；住一切刹念佛门，一切国土咸见佛身超过一切无与等故；住一切世念佛门，随于自心之所欲乐普见三世诸如来故；住一切境念佛门，普于一切诸境界中见诸如来次第现故；住寂灭念佛门，于一念中见一切刹一切诸佛示涅槃故；住远离念佛门，于一念中见一切佛从其所住而出去故；住广大念佛门，心常观察一一佛身充遍一切诸法界故；住微细念佛门，于一毛端有不可说如来出现，悉至其所而承事故；住庄严念佛门，于一念中见一切刹皆有诸佛成等正觉现神变故；住能事念佛门，见一切佛出现世间放智慧光转法轮故；住自在心念佛门，知随自心所有欲乐，一切诸佛现其像故；住自业念佛门，知随众生所积集业，现其影像令觉悟故；住神变念佛门，见佛所坐广大莲华周遍法界而开敷故；住虚空念佛门，观察如来所有身云庄严法界、虚空界故。而我云何能知能说彼功德行？</p>
<p>“善男子，南方有国，名曰海门；彼有比丘，名为海云。汝往彼问：‘菩萨云何学菩萨行、修菩萨道？’海云比丘能分别说发起广大善根因缘。善男子，海云比丘当令汝入广大助道位，当令汝生广大善根力，当为汝说发菩提心因，当令汝生广大乘光明，当令汝修广大波罗蜜，当令汝入广大诸行海，当令汝满广大誓愿轮，当令汝净广大庄严门，当令汝生广大慈悲力。”</p>
<p>时，善财童子礼德云比丘足，右绕观察，辞退而去。</p>
<p>尔时，善财童子一心思惟善知识教，正念观察智慧光明门，正念观察菩萨解脱门，正念观察菩萨三昧门，正念观察菩萨大海门，正念观察诸佛现前门，正念观察诸佛方所门，正念观察诸佛轨则门，正念观察诸佛等虚空界门，正念观察诸佛出现次第门，正念观察诸佛所入方便门。</p>
<p>渐次南行，至海门国，向海云比丘所顶礼其足，右绕毕，于前合掌，作如是言：“圣者，我已先发阿耨多罗三藐三菩提心，欲入一切无上智海，而未知菩萨云何能舍世俗家，生如来家？云何能度生死海，入佛智海？云何能离凡夫地，入如来地？云何能断生死流，入菩萨行流？云何能破生死轮，成菩萨愿轮？云何能灭魔境界，显佛境界？云何能竭爱欲海，长大悲海？云何能闭众难恶趣门，开诸大涅槃门？云何能出三界城，入一切智城？云何能弃舍一切玩好之物，悉以饶益一切众生？”</p>
<p>时，海云比丘告善财言：“善男子，汝已发阿耨多罗三藐三菩提心耶？”</p>
<p>善财言：“唯！我已先发阿耨多罗三藐三菩提心。”</p>
<p>海云言：“善男子，若诸众生不种善根，则不能发阿耨多罗三藐三菩提心。要得普门善根光明，具真实道三昧智光，出生种种广大福海，长白净法无有懈息，事善知识不生疲厌，不顾身命无所藏积，等心如地无有高下，性常慈愍一切众生，于诸有趣专念不舍，恒乐观察如来境界，如是乃能发菩提心。</p>
<p>“发菩提心者，所谓：发大悲心，普救一切众生故；发大慈心，等祐一切世间故；发安乐心，令一切众生灭诸苦故；发饶益心，令一切众生离恶法故；发哀愍心，有怖畏者咸守护故；发无碍心，舍离一切诸障碍故；发广大心，一切法界咸遍满故；发无边心，等虚空界无不往故；发宽博心，悉见一切诸如来故；发清净心，于三世法智无违故；发智慧心，普入一切智慧海故。</p>
<p>“善男子，我住此海门国十有二年，常以大海为其境界，所谓：思惟大海广大无量，思惟大海甚深难测，思惟大海渐次深广，思惟大海无量众宝奇妙庄严，思惟大海积无量水，思惟大海水色不同不可思议，思惟大海无量众生之所住处，思惟大海容受种种大身众生，思惟大海能受大云所雨之雨，思惟大海无增无减。</p>
<p>“善男子，我思惟时，复作是念：‘世间之中，颇有广博过此海不？颇有无量过此海不？颇有甚深过此海不？颇有殊特过此海不？’</p>
<p>“善男子，我作是念时，此海之下，有大莲华忽然出现，以无能胜因陀罗尼罗宝为茎，吠琉璃宝为藏，阎浮檀金为叶，沉水为台，玛瑙为须，芬敷布濩，弥覆大海。百万阿修罗王执持其茎，百万摩尼宝庄严网弥覆其上，百万龙王雨以香水，百万迦楼罗王衔诸璎珞及宝缯带周匝垂下，百万罗刹王慈心观察，百万夜叉王恭敬礼拜，百万乾闼婆王种种音乐赞叹供养，百万天王雨诸天华，天鬘、天香、天烧香、天涂香、天末香、天妙衣服、天幢幡盖，百万梵王头顶礼敬，百万净居天合掌作礼，百万转轮王各以七宝庄严供养，百万海神俱时出现恭敬顶礼，百万味光摩尼宝光明普照，百万净福摩尼宝以为庄严，百万普光摩尼宝为清净藏，百万殊胜摩尼宝其光赫奕，百万妙藏摩尼宝光照无边，百万阎浮幢摩尼宝次第行列，百万金刚师子摩尼宝不可破坏清净庄严，百万日藏摩尼宝广大清净，百万可乐摩尼宝具种种色，百万如意摩尼宝庄严无尽光明照耀。此大莲华，如来出世善根所起，一切菩萨皆生信乐，十方世界无不现前，从如幻法生、如梦法生、清净业生，无诤法门之所庄严，入无为印，住无碍门，充满十方一切国土，随顺诸佛甚深境界，于无数百千劫叹其功德不可得尽。</p>
<p>“我时见彼莲华之上，有一如来结跏趺坐，其身从此上至有顶。宝莲华座不可思议，道场众会不可思议，诸相成就不可思议，随好圆满不可思议，神通变化不可思议，色相清净不可思议，无见顶相不可思议，广长舌相不可思议，善巧言说不可思议，圆满音声不可思议，无边际力不可思议，清净无畏不可思议，广大辩才不可思议。又念彼佛往修诸行不可思议，自在成道不可思议，妙音演法不可思议，普门示现种种庄严不可思议，随其左右见各差别不可思议，一切利益皆令圆满不可思议。</p>
<p>“时，此如来即伸右手而摩我顶，为我演说普眼法门，开示一切如来境界，显发一切菩萨诸行，阐明一切诸佛妙法，一切法轮悉入其中，能净一切诸佛国土，能摧一切异道邪论，能灭一切诸魔军众，能令众生皆生欢喜，能照一切众生心行，能了一切众生诸根，随众生心悉令开悟。</p>
<p>“我从于彼如来之所闻此法门，受持读诵，忆念观察。假使有人，以大海量墨，须弥聚笔，书写于此普眼法门，一品中一门，一门中一法，一法中一义，一义中一句，不得少分，何况能尽？</p>
<p>“善男子，我于彼佛所千二百岁，受持如是普眼法门，于日日中，以闻持陀罗尼光明，领受无数品；以寂静门陀罗尼光明，趣入无数品；以无边旋陀罗尼光明，普入无数品；以随地观察陀罗尼光明，分别无数品；以威力陀罗尼光明，普摄无数品；以莲华庄严陀罗尼光明，引发无数品；以清净言音陀罗尼光明，开演无数品；以虚空藏陀罗尼光明，显示无数品；以光聚陀罗尼光明，增广无数品；以海藏陀罗尼光明，辩析无数品。若有众生从十方来，若天、若天王，若龙、若龙王，若夜叉、若夜叉王，若乾闼婆、若乾闼婆王，若阿修罗、若阿修罗王，若迦楼罗、若迦楼罗王，若紧那罗、若紧那罗王，若摩睺罗伽、若摩睺罗伽王，若人、若人王，若梵、若梵王，如是一切来至我所，我悉为其开示解释、称扬赞叹，咸令爱乐、趣入、安住此诸佛菩萨行光明普眼法门。</p>
<p>“善男子，我唯知此普眼法门。如诸菩萨摩诃萨深入一切菩萨行海，随其愿力而修行故；入大愿海，于无量劫住世间故；入一切众生海，随其心乐广利益故；入一切众生心海，出生十力无碍智光故；入一切众生根海，应时教化悉令调伏故；入一切刹海，成满本愿严净佛刹故；入一切佛海，愿常供养诸如来故；入一切法海，能以智慧咸悟入故；入一切功德海，一一修行令具足故；入一切众生言辞海，于一切刹转正法轮故。而我云何能知能说彼功德行？</p>
<p>“善男子，从此南行六十由旬，楞伽道边有一聚落，名为海岸；彼有比丘，名曰善住。汝诣彼问：菩萨云何净菩萨行？”</p>
<p>时，善财童子礼海云足，右绕瞻仰，辞退而去。</p>
<p>尔时，善财童子专念善知识教，专念普眼法门，专念佛神力，专持法句云，专入法海门，专思法差别，深入法漩澓，普入法虚空，净持法翳障，观察法宝处。</p>
<p>渐次南行，至楞伽道边海岸聚落，观察十方，求觅善住。见此比丘于虚空中来往经行，无数诸天恭敬围绕，散诸天华，作天妓乐，幡幢缯绮悉各无数，遍满虚空以为供养；诸大龙王，于虚空中兴不思议沉水香云，震雷激电以为供养；紧那罗王奏众乐音，如法赞美以为供养；摩睺罗伽王以不思议极微细衣，于虚空中周回布设，心生欢喜，以为供养；阿修罗王兴不思议摩尼宝云，无量光明种种庄严，遍满虚空以为供养；迦楼罗王作童子形，无量采女之所围绕，究竟成就无杀害心，于虚空中合掌供养；不思议数诸罗刹王，无量罗刹之所围绕，其形长大，甚可怖畏，见善住比丘慈心自在，曲躬合掌瞻仰供养；不思议数诸夜叉王，各各悉有自众围绕，四面周匝恭敬守护；不思议数诸梵天王，于虚空中曲躬合掌，以人间法称扬赞叹；不思议数诸净居天，于虚空中与宫殿俱，恭敬合掌发弘誓愿。</p>
<p>时，善财童子见是事已，心生欢喜，合掌敬礼，作如是言：“圣者，我已先发阿耨多罗三藐三菩提心，而未知菩萨云何修行佛法？云何积集佛法？云何备具佛法？云何熏习佛法？云何增长佛法？云何总摄佛法？云何究竟佛法？云何净治佛法？云何深净佛法？云何通达佛法？我闻圣者善能诱诲，唯愿慈哀，为我宣说：菩萨云何不舍见佛，常于其所精勤修习？菩萨云何不舍菩萨，与诸菩萨同一善根？菩萨云何不舍佛法，悉以智慧而得明证？菩萨云何不舍大愿，能普利益一切众生？菩萨云何不舍众行，住一切劫心无疲厌？菩萨云何不舍佛刹，普能严净一切世界？菩萨云何不舍佛力，悉能知见如来自在？菩萨云何不舍有为亦复不住，普于一切诸有趣中犹如变化，示受生死，修菩萨行？菩萨云何不舍闻法，悉能领受诸佛正教？菩萨云何不舍智光，普入三世智所行处？”</p>
<p>时，善住比丘告善财言：“善哉！善哉！善男子，汝已能发阿耨多罗三藐三菩提心，今复发心求问佛法、一切智法、自然者法。</p>
<p>“善男子，我已成就菩萨无碍解脱门，若来若去，若行若止，随顺思惟，修习观察，即时获得智慧光明，名究竟无碍。得此智慧光明故，知一切众生心行无所障碍，知一切众生殁生无所障碍，知一切众生宿命无所障碍，知一切众生未来劫事无所障碍，知一切众生现在世事无所障碍，知一切众生言语音声种种差别无所障碍，决一切众生所有疑问无所障碍，知一切众生诸根无所障碍，随一切众生应受化时悉能往赴无所障碍，知一切刹那、罗婆、牟呼栗多、日夜时分无所障碍，知三世海流转次第无所障碍，能以其身遍往十方一切佛刹无所障碍。何以故？得无住无作神通力故。</p>
<p>“善男子，我以得此神通力故，于虚空中或行、或住、或坐、或卧、或隐、或显，或现一身，或现多身，穿度墙壁犹如虚空；于虚空中结跏趺坐，往来自在犹如飞鸟；入地如水，履水如地，遍身上下普出烟焰如大火聚。或时震动一切大地，或时以手摩触日月，或现其身高至梵宫。或现烧香云，或现宝焰云，或现变化云，或现光网云，皆悉广大弥覆十方。或一念中过于东方一世界、二世界、百世界、千世界、百千世界，乃至无量世界，乃至不可说不可说世界；或过阎浮提微尘数世界，或过不可说不可说佛刹微尘数世界。于彼一切诸佛国土佛世尊前听闻说法，一一佛所现无量佛刹微尘数差别身，一一身雨无量佛刹微尘数供养云，所谓：一切华云、一切香云、一切鬘云、一切末香云、一切涂香云、一切盖云、一切衣云、一切幢云、一切幡云、一切帐云，以一切身云而为供养。一一如来所有宣说，我皆受持；一一国土所有庄严，我皆忆念。如东方，南、西、北方，四维、上、下，亦复如是。如是一切诸世界中所有众生，若见我形，皆决定得阿耨多罗三藐三菩提。彼诸世界一切众生，我皆明见，随其大小、胜劣、苦乐，示同其形，教化成就。若有众生亲近我者，悉令安住如是法门。</p>
<p>“善男子，我唯知此普速疾供养诸佛成就众生无碍解脱门。如诸菩萨持大悲戒、波罗蜜戒、大乘戒、菩萨道相应戒、无障碍戒、不退堕戒、不舍菩提心戒、常以佛法为所缘戒、于一切智常作意戒、如虚空戒、一切世间无所依戒、无失戒、无损戒、无缺戒、无杂戒、无浊戒、无悔戒、清净戒、离尘戒、离垢戒；如是功德，而我云何能知能说？</p>
<p>“善男子，从此南方有国，名达里鼻茶，城名自在；其中有人，名曰弥伽。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，右绕瞻仰，辞退而行。</p>
<h2 id="大方广佛华严经卷第六十三"><a href="#大方广佛华严经卷第六十三" class="headerlink" title="大方广佛华严经卷第六十三"></a>大方广佛华严经卷第六十三</h2><h3 id="入法界品第三十九之四"><a href="#入法界品第三十九之四" class="headerlink" title="入法界品第三十九之四"></a>入法界品第三十九之四</h3><p>尔时，善财童子一心正念法光明法门，深信趣入，专念于佛，不断三宝，叹离欲性，念善知识普照三世，忆诸大愿普救众生，不著有为，究竟思惟诸法自性，悉能严净一切世界，于一切佛众会道场心无所著。</p>
<p>渐次南行，至自在城，求觅弥伽。乃见其人于市肆中，坐于说法师子之座，十千人众所共围绕，说轮字庄严法门。时，善财童子顶礼其足，绕无量匝，于前合掌，而作是言：“圣者，我已先发阿耨多罗三藐三菩提心，而我未知菩萨云何学菩萨行？云何修菩萨道？云何流转于诸有趣常不忘失菩提之心？云何得平等意坚固不动？云何获清净心无能沮坏？云何生大悲力恒不劳疲？云何入陀罗尼普得清净？云何发生智慧广大光明，于一切法离诸暗障？云何具无碍解辩才之力，决了一切甚深义藏？云何得正念力，忆持一切差别法轮？云何得净趣力，于一切趣普演诸法？云何得智慧力，于一切法悉能决定分别其义？”</p>
<p>尔时，弥伽告善财言：“善男子，汝已发阿耨多罗三藐三菩提心耶？”</p>
<p>善财言：“唯！我已先发阿耨多罗三藐三菩提心。”</p>
<p>弥伽遽即下师子座，于善财所五体投地，散金银华无价宝珠，及以上妙碎末栴檀、无量种衣以覆其上，复散无量种种香华、种种供具以为供养，然后起立而称叹言：“善哉！善哉！善男子，乃能发阿耨多罗三藐三菩提心。善男子，若有能发阿耨多罗三藐三菩提心，则为不断一切佛种，则为严净一切佛刹，则为成熟一切众生，则为了达一切法性，则为悟解一切业种，则为圆满一切诸行，则为不断一切大愿，则如实解离贪种性，则能明见三世差别，则令信解永得坚固，则为一切如来所持，则为一切诸佛忆念，则与一切菩萨平等，则为一切贤圣赞喜，则为一切梵王礼觐，则为一切天主供养，则为一切夜叉守护，则为一切罗刹侍卫，则为一切龙王迎接，则为一切紧那罗王歌咏赞叹，则为一切诸世间主称扬庆悦，则令一切诸众生界悉得安隐。所谓：令舍恶趣故，令出难处故，断一切贫穷根本故，生一切天人快乐故，遇善知识亲近故，闻广大法受持故，生菩提心故，净菩提心故，照菩萨道故，入菩萨智故，住菩萨地故。</p>
<p>“善男子，应知菩萨所作甚难，难出难值，见菩萨者倍更难有。菩萨为一切众生恃怙，生长成就故；为一切众生拯济，拔诸苦难故；为一切众生依处，守护世间故；为一切众生救护，令免怖畏故。菩萨如风轮，持诸世间不令堕落恶趣故；如大地，增长众生善根故；如大海，福德充满无尽故；如净日，智慧光明普照故；如须弥，善根高出故；如明月，智光出现故；如猛将，摧伏魔军故；如君主，佛法城中得自在故；如猛火，烧尽众生我爱心故；如大云，降霔无量妙法雨故；如时雨，增长一切信根芽故；如船师，示导法海津济处故；如桥梁，令其得度生死海故。”</p>
<p>弥伽如是赞叹善财，令诸菩萨皆欢喜已，从其面门出种种光，普照三千大千世界。其中众生遇斯光已，诸龙神等乃至梵天悉皆来至弥伽之所。弥伽大士即以方便，为开示、演说、分别、解释轮字品庄严法门。彼诸众生闻此法已，皆于阿耨多罗三藐三菩提得不退转。</p>
<p>弥伽于是还升本座，告善财言：“善男子，我已获得妙音陀罗尼，能分别知三千大千世界中诸天语言，诸龙、夜叉、乾闼婆、阿修罗、迦楼罗、紧那罗、摩睺罗伽、人与非人及诸梵天所有语言。如此三千大千世界，十方无数乃至不可说不可说世界，悉亦如是。</p>
<p>“善男子，我唯知此菩萨妙音陀罗尼光明法门。如诸菩萨摩诃萨，能普入一切众生种种想海、种种施设海、种种名号海、种种语言海，能普入说一切深密法句海、说一切究竟法句海、说一切所缘中有一切三世所缘法句海、说上法句海、说上上法句海、说差别法句海、说一切差别法句海，能普入一切世间咒术海、一切音声庄严轮、一切差别字轮际；如是功德，我今云何能知能说？</p>
<p>“善男子，从此南行，有一聚落，名曰住林；彼有长者，名曰解脱。汝诣彼问：菩萨云何修菩萨行？菩萨云何成菩萨行？菩萨云何集菩萨行？菩萨云何思菩萨行？”</p>
<p>尔时，善财童子以善知识故，于一切智法，深生尊重，深植净信，深自增益；礼弥伽足，涕泗悲泣，绕无量匝，恋慕瞻仰，辞退而行。</p>
<p>尔时，善财童子思惟诸菩萨无碍解陀罗尼光明庄严门，深入诸菩萨语言海门，忆念诸菩萨知一切众生微细方便门，观察诸菩萨清净心门，成就诸菩萨善根光明门，净治诸菩萨教化众生门，明利诸菩萨摄众生智门，坚固诸菩萨广大志乐门，任持诸菩萨殊胜志乐门，净治诸菩萨种种信解门，思惟诸菩萨无量善心门；誓愿坚固，心无疲厌；以诸甲胄而自庄严，精进深心不可退转，具不坏信；其心坚固，犹如金刚及那罗延，无能坏者；守持一切善知识教，于诸境界得不坏智；普门清净，所行无碍；智光圆满，普照一切；具足诸地总持光明，了知法界种种差别，无依无住，平等无二；自性清净而普庄严，于诸所行皆得究竟，智慧清净离诸执著；知十方差别法，智无障碍；往十方差别处，身不疲懈；于十方差别业，皆得明了；于十方差别佛，无不现见；于十方差别时，悉得深入；清净妙法充满其心，普智三昧明照其心，心恒普入平等境界；如来智慧之所照触，一切智流相续不断，若身若心不离佛法；一切诸佛神力所加，一切如来光明所照；成就大愿，愿身周遍一切刹网，一切法界普入其身。</p>
<p>渐次游行，十有二年，至住林城，周遍推求解脱长者。既得见已，五体投地，起立合掌，白言：“圣者，我今得与善知识会，是我获得广大善利。何以故？善知识者，难可得见，难可得闻，难可出现，难得奉事，难得亲近，难得承接，难可逢值，难得共居，难令喜悦，难得随逐。我今会遇，为得善利。</p>
<p>“圣者，我已先发阿耨多罗三藐三菩提心，为欲事一切佛故，为欲值一切佛故，为欲见一切佛故，为欲观一切佛故，为欲知一切佛故，为欲证一切佛平等故，为欲发一切佛大愿故，为欲满一切佛大愿故，为欲具一切佛智光故，为欲成一切佛众行故，为欲得一切佛神通故，为欲具一切佛诸力故，为欲获一切佛无畏故，为欲闻一切佛法故，为欲受一切佛法故，为欲持一切佛法故，为欲解一切佛法故，为欲护一切佛法故，为欲与一切诸菩萨众同一体故，为欲与一切菩萨善根等无异故，为欲圆满一切菩萨波罗蜜故，为欲成就一切菩萨所修行故，为欲出生一切菩萨清净愿故，为欲得一切诸佛菩萨威神藏故，为欲得一切菩萨法藏无尽智慧大光明故，为欲得一切菩萨三昧广大藏故，为欲成就一切菩萨无量无数神通藏故，为欲以大悲藏教化调伏一切众生皆令究竟到边际故，为欲显现神变藏故，为于一切自在藏中悉以自心得自在故，为欲入于清净藏中以一切相而庄严故。</p>
<p>“圣者，我今以如是心、如是意、如是乐、如是欲、如是希求、如是思惟、如是尊重、如是方便、如是究竟、如是谦下，至圣者所。我闻圣者善能诱诲诸菩萨众，能以方便阐明所得，示其道路，与其津梁，授其法门；令除迷倒障，拔犹豫箭，截疑惑网，照心稠林，浣心垢浊，令心洁白，使心清净，正心谄曲，绝心生死，止心不善，解心执著；于执著处令心解脱，于染爱处使心动转，令其速入一切智境，使其疾到无上法城；令住大悲，令住大慈，令入菩萨行，令修三昧门，令入证位，令观法性，令增长力，令修习行，普于一切，其心平等。唯愿圣者为我宣说：菩萨云何学菩萨行、修菩萨道？随所修习，疾得清净，疾得明了！”</p>
<p>时，解脱长者以过去善根力、佛威神力、文殊师利童子忆念力故，即入菩萨三昧门，名普摄一切佛刹无边旋陀罗尼。入此三昧已，得清净身。于其身中，显现十方各十佛刹微尘数佛，及佛国土、众会、道场、种种光明、诸庄严事，亦现彼佛往昔所行神通变化、一切大愿、助道之法、诸出离行、清净庄严，亦见诸佛成等正觉、转妙法轮、教化众生。如是一切，于其身中悉皆显现，无所障碍；种种形相、种种次第，如本而住，不相杂乱，所谓：种种国土、种种众会、种种道场、种种严饰。其中诸佛现种种神力、立种种乘道、示种种愿门，或于一世界处兜率宫而作佛事，或于一世界殁兜率宫而作佛事；如是，或有住胎，或复诞生，或处宫中，或复出家，或诣道场，或破魔军，或诸天、龙恭敬围绕，或诸世主劝请说法，或转法轮，或般涅槃，或分舍利，或起塔庙。彼诸如来于种种众会、种种世间、种种趣生、种种家族、种种欲乐、种种业行、种种语言、种种根性、种种烦恼随眠习气诸众生中，或处微细道场，或处广大道场，或处一由旬量道场，或处十由旬量道场，或处不可说不可说佛刹微尘数由旬量道场，以种种神通、种种言辞、种种音声、种种法门、种种总持门、种种辩才门，以种种圣谛海、种种无畏大师子吼，说诸众生种种善根、种种忆念，授种种菩萨记，说种种诸佛法。彼诸如来所有言说，善财童子悉能听受，亦见诸佛及诸菩萨不可思议三昧神变。</p>
<p>尔时，解脱长者从三昧起，告善财童子言：“善男子，我已入出如来无碍庄严解脱门。</p>
<p>“善男子，我入出此解脱门时，即见东方阎浮檀金光明世界，龙自在王如来、应、正等觉，道场众会之所围绕，毗卢遮那藏菩萨而为上首；又见南方速疾力世界，普香如来、应、正等觉，道场众会之所围绕，心王菩萨而为上首；又见西方香光世界，须弥灯王如来、应、正等觉，道场众会之所围绕，无碍心菩萨而为上首；又见北方袈裟幢世界，不可坏金刚如来、应、正等觉，道场众会之所围绕，金刚步勇猛菩萨而为上首；又见东北方一切上妙宝世界，无所得境界眼如来、应、正等觉，道场众会之所围绕，无所得善变化菩萨而为上首；又见东南方香焰光音世界，香灯如来、应、正等觉，道场众会之所围绕，金刚焰慧菩萨而为上首；又见西南方智慧日普光明世界，法界轮幢如来、应、正等觉，道场众会之所围绕，现一切变化幢菩萨而为上首；又见西北方普清净世界，一切佛宝高胜幢如来、应、正等觉，道场众会之所围绕，法幢王菩萨而为上首；又见上方佛次第出现无尽世界，无边智慧光圆满幢如来、应、正等觉，道场众会之所围绕，法界门幢王菩萨而为上首；又见下方佛光明世界，无碍智幢如来、应、正等觉，道场众会之所围绕，一切世间刹幢王菩萨而为上首。</p>
<p>“善男子，我见如是等十方各十佛刹微尘数如来。彼诸如来不来至此，我不往彼。我若欲见安乐世界阿弥陀如来，随意即见；我若欲见栴檀世界金刚光明如来、妙香世界宝光明如来、莲华世界宝莲华光明如来、妙金世界寂静光如来、妙喜世界不动如来、善住世界师子如来、镜光明世界月觉如来、宝师子庄严世界毗卢遮那如来，如是一切，悉皆即见。然彼如来不来至此，我身亦不往诣于彼。知一切佛及与我心，悉皆如梦；知一切佛犹如影像，自心如水；知一切佛所有色相及以自心，悉皆如幻；知一切佛及以己心，悉皆如响。我如是知，如是忆念：所见诸佛，皆由自心。</p>
<p>“善男子，当知菩萨修诸佛法，净诸佛刹，积集妙行，调伏众生，发大誓愿，入一切智自在游戏不可思议解脱之门，得佛菩提，现大神通，遍往一切十方法界，以微细智普入诸劫；如是一切，悉由自心。</p>
<p>“是故，善男子，应以善法扶助自心，应以法水润泽自心，应于境界净治自心，应以精进坚固自心，应以忍辱坦荡自心，应以智证洁白自心，应以智慧明利自心，应以佛自在开发自心，应以佛平等广大自心，应以佛十力照察自心。</p>
<p>“善男子，我唯于此如来无碍庄严解脱门而得入出。如诸菩萨摩诃萨得无碍智住无碍行，得常见一切佛三昧，得不住涅槃际三昧，了达三昧普门境界，于三世法悉皆平等，能善分身遍一切刹，住于诸佛平等境界，十方境界皆悉现前，智慧观察无不明了，于其身中悉现一切世界成坏，而于己身及诸世界不生二想；如是妙行，而我云何能知能说？</p>
<p>“善男子，从此南行，至阎浮提畔，有一国土，名摩利伽罗；彼有比丘，名曰海幢。汝诣彼问：菩萨云何学菩萨行、修菩萨道？”</p>
<p>时，善财童子顶礼解脱长者足，右绕观察，称扬赞叹，思惟恋仰，悲泣流泪，一心忆念：依善知识，事善知识，敬善知识，由善知识见一切智；于善知识不生违逆，于善知识心无谄诳，于善知识心常随顺；于善知识起慈母想，舍离一切无益法故；于善知识起慈父想，出生一切诸善法故。辞退而去。</p>
<p>尔时，善财童子一心正念彼长者教，观察彼长者教，忆念彼不思议菩萨解脱门，思惟彼不思议菩萨智光明，深入彼不思议法界门，趣向彼不思议菩萨普入门，明见彼不思议如来神变，解了彼不思议普入佛刹，分别彼不思议佛力庄严，思惟彼不思议菩萨三昧解脱境界分位，了达彼不思议差别世界究竟无碍，修行彼不思议菩萨坚固深心，发起彼不思议菩萨大愿净业。</p>
<p>渐次南行，至阎浮提畔摩利聚落，周遍求觅海幢比丘。乃见其在经行地侧结跏趺坐，入于三昧，离出入息，无别思觉，身安不动。</p>
<p>从其足下，出无数百千亿长者、居士、婆罗门众，皆以种种诸庄严具庄严其身，悉著宝冠，顶系明珠，普往十方一切世界，雨一切宝、一切璎珞、一切衣服、一切饮食如法上味、一切华、一切鬘、一切香、一切涂香、一切欲乐资生之具，于一切处救摄一切贫穷众生，安慰一切苦恼众生，皆令欢喜心意清净，成就无上菩提之道。</p>
<p>从其两膝，出无数百千亿刹帝利、婆罗门众，皆悉聪慧，种种色相、种种形貌、种种衣服上妙庄严，普遍十方一切世界，爱语、同事摄诸众生，所谓：贫者令足，病者令愈，危者令安，怖者令止，有忧苦者咸使快乐；复以方便而劝导之，皆令舍恶，安住善法。</p>
<p>从其腰间，出等众生数无量仙人，或服草衣或树皮衣，皆执澡瓶，威仪寂静，周旋往返十方世界，于虚空中，以佛妙音，称赞如来，演说诸法；或说清净梵行之道，令其修习，调伏诸根；或说诸法皆无自性，使其观察，发生智慧；或说世间言论轨则，或复开示一切智智出要方便，令随次第各修其业。</p>
<p>从其两胁，出不思议龙、不思议龙女，示现不思议诸龙神变，所谓：雨不思议香云、不思议华云、不思议鬘云、不思议宝盖云、不思议宝幡云、不思议妙宝庄严具云、不思议大摩尼宝云、不思议宝璎珞云、不思议宝座云、不思议宝宫殿云、不思议宝莲华云、不思议宝冠云、不思议天身云、不思议采女云，悉遍虚空而为庄严，充满一切十方世界，诸佛道场而为供养，令诸众生皆生欢喜。</p>
<p>从胸前卍字中，出无数百千亿阿修罗王，皆悉示现不可思议自在幻力，令百世界皆大震动，一切海水自然涌沸，一切山王互相冲击，诸天宫殿无不动摇，诸魔光明无不隐蔽，诸魔兵众无不摧伏；普令众生，舍憍慢心，除怒害心，破烦恼山，息众恶法，长无斗诤，永共和善；复以幻力，开悟众生，令灭罪恶，令怖生死，令出诸趣，令离染著，令住无上菩提之心，令修一切诸菩萨行，令住一切诸波罗蜜，令入一切诸菩萨地，令观一切微妙法门，令知一切诸佛方便。如是所作，周遍法界。</p>
<p>从其背上，为应以二乘而得度者，出无数百千亿声闻、独觉；为著我者，说无有我；为执常者，说一切行皆悉无常；为贪行者，说不净观；为瞋行者，说慈心观；为痴行者，说缘起观；为等分行者，说与智慧相应境界法；为乐著境界者，说无所有法；为乐著寂静处者，说发大誓愿普饶益一切众生法。如是所作，周遍法界。</p>
<p>从其两肩，出无数百千亿诸夜叉、罗刹王，种种形貌、种种色相，或长或短，皆可怖畏，无量眷属而自围绕，守护一切行善众生，并诸贤圣、菩萨众会，若向正住及正住者；或时现作执金刚神，守护诸佛及佛住处，或遍守护一切世间。有怖畏者，令得安隐；有疾病者，令得除差；有苦恼者，令得免离；有过恶者，令其厌悔；有灾横者，令其息灭。如是利益一切众生，皆悉令其舍生死轮转正法轮。</p>
<p>从其腹，出无数百千亿紧那罗王，各有无数紧那罗女前后围绕；又出无数百千亿乾闼婆王，各有无数乾闼婆女前后围绕。各奏无数百千天乐，歌咏赞叹诸法实性，歌咏赞叹一切诸佛，歌咏赞叹发菩提心，歌咏赞叹修菩萨行，歌咏赞叹一切诸佛成正觉门，歌咏赞叹一切诸佛转法轮门，歌咏赞叹一切诸佛现神变门，开示演说一切诸佛般涅槃门，开示演说守护一切诸佛教门，开示演说令一切众生皆欢喜门，开示演说严净一切诸佛刹门，开示演说显示一切微妙法门，开示演说舍离一切诸障碍门，开示演说发生一切诸善根门。如是周遍十方法界。</p>
<p>从其面门，出无数百千亿转轮圣王，七宝具足，四兵围绕，放大舍光，雨无量宝；诸贫乏者悉使充足，令其永断不与取行；端正采女无数百千，悉以舍施心无所著，令其永断邪淫之行；令生慈心，不断生命；令其究竟常真实语，不作虚诳无益谈说；令摄他语，不行离间；令柔软语，无有粗恶；令常演说甚深决定明了之义，不作无义绮饰言辞；为说少欲，令除贪爱，心无瑕垢；为说大悲，令除忿怒，意得清净；为说实义，令其观察一切诸法，深入因缘，善明谛理，拔邪见刺，破疑惑山，一切障碍悉皆除灭。如是所作，充满法界。</p>
<p>从其两目，出无数百千亿日轮，普照一切诸大地狱及诸恶趣，皆令离苦；又照一切世界中间，令除黑暗；又照一切十方众生，皆令舍离愚痴翳障；于垢浊国土放清净光，白银国土放黄金色光，黄金国土放白银色光，琉璃国土放玻璃色光，玻璃国土放琉璃色光，砗磲国土放玛瑙色光，玛瑙国土放砗磲色光，帝青国土放日藏摩尼王色光，日藏摩尼王国土放帝青色光，赤真珠国土放月光网藏摩尼王色光，月光网藏摩尼王国土放赤真珠色光，一宝所成国土放种种宝色光，种种宝所成国土放一宝色光，照诸众生心之稠林，办诸众生无量事业，严饰一切世间境界，令诸众生心得清凉生大欢喜。如是所作，充满法界。</p>
<p>从其眉间白毫相中，出无数百千亿帝释，皆于境界而得自在，摩尼宝珠系其顶上，光照一切诸天宫殿，震动一切须弥山王，觉悟一切诸天大众；叹福德力，说智慧力，生其乐力，持其志力，净其念力，坚其所发菩提心力，赞乐见佛；令除世欲，赞乐闻法；令厌世境，赞乐观智；令绝世染，止修罗战，断烦恼诤，灭怖死心，发降魔愿，兴立正法须弥山王，成办众生一切事业。如是所作，周遍法界。</p>
<p>从其额上，出无数百千亿梵天，色相端严，世间无比，威仪寂静，言音美妙，劝佛说法，叹佛功德，令诸菩萨悉皆欢喜，能办众生无量事业，普遍一切十方世界。</p>
<p>从其头上，出无量佛刹微尘数诸菩萨众，悉以相好庄严其身，放无边光，说种种行。所谓：赞叹布施，令舍悭贪，得众妙宝庄严世界；称扬赞叹持戒功德，令诸众生永断诸恶，住于菩萨大慈悲戒；说一切有悉皆如梦，说诸欲乐无有滋味，令诸众生离烦恼缚；说忍辱力，令于诸法心得自在；赞金色身，令诸众生离瞋恚垢，起对治行，绝畜生道；叹精进行，令其远离世间放逸，皆悉勤修无量妙法；又为赞叹禅波罗蜜，令其一切心得自在；又为演说般若波罗蜜，开示正见，令诸众生乐自在智拔诸见毒；又为演说随顺世间种种所作，令诸众生虽离生死，而于诸趣自在受生；又为示现神通变化，说寿命自在，令诸众生发大誓愿；又为演说成就总持力、出生大愿力、净治三昧力、自在受生力；又为演说种种诸智，所谓：普知众生诸根智、普知一切心行智、普知如来十力智、普知诸佛自在智。如是所作，周遍法界。</p>
<p>从其顶上，出无数百千亿如来身，其身无等，诸相随好，清净庄严，威光赫奕如真金山，无量光明普照十方，出妙音声充满法界，示现无量大神通力，为一切世间普雨法雨。所谓：为坐菩提道场诸菩萨，雨普知平等法雨；为灌顶位诸菩萨，雨入普门法雨；为法王子位诸菩萨，雨普庄严法雨；为童子位诸菩萨，雨坚固山法雨；为不退位诸菩萨，雨海藏法雨；为成就正心位诸菩萨，雨普境界法雨；为方便具足位诸菩萨，雨自性门法雨；为生贵位诸菩萨，雨随顺世间法雨；为修行位诸菩萨，雨普悲愍法雨；为新学诸菩萨，雨积集藏法雨；为初发心诸菩萨，雨摄众生法雨；为信解诸菩萨，雨无尽境界普现前法雨；为色界诸众生，雨普门法雨；为诸梵天，雨普藏法雨；为诸自在天，雨生力法雨；为诸魔众，雨心幢法雨；为诸化乐天，雨净念法雨；为诸兜率天，雨生意法雨；为诸夜摩天，雨欢喜法雨；为诸忉利天，雨疾庄严虚空界法雨；为诸夜叉王，雨欢喜法雨；为诸乾闼婆王，雨金刚轮法雨；为诸阿修罗王，雨大境界法雨；为诸迦楼罗王，雨无边光明法雨；为诸紧那罗王，雨一切世间殊胜智法雨；为诸人王，雨无乐著法雨；为诸龙王，雨欢喜幢法雨；为诸摩睺罗伽王，雨大休息法雨；为诸地狱众生，雨正念庄严法雨；为诸畜生，雨智慧藏法雨；为阎罗王界众生，雨无畏法雨；为诸厄难处众生，雨普安慰法雨。悉令得入贤圣众会。如是所作，充满法界。</p>
<p>海幢比丘又于其身一切毛孔，一一皆出阿僧祇佛刹微尘数光明网，一一光明网具阿僧祇色相、阿僧祇庄严、阿僧祇境界、阿僧祇事业，充满十方一切法界。</p>
<p>尔时，善财童子一心观察海幢比丘，深生渴仰，忆念彼三昧解脱，思惟彼不思议菩萨三昧，思惟彼不思议利益众生方便海，思惟彼不思议无作用普庄严门，思惟彼庄严法界清净智，思惟彼受佛加持智，思惟彼出生菩萨自在力，思惟彼坚固菩萨大愿力，思惟彼增广菩萨诸行力。如是住立，思惟观察，经一日一夜，乃至经于七日七夜、半月、一月，乃至六月，复经六日。</p>
<p>过此已后，海幢比丘从三昧出。善财童子赞言：“圣者，希有奇特！如此三昧最为甚深，如此三昧最为广大，如此三昧境界无量，如此三昧神力难思，如此三昧光明无等，如此三昧庄严无数，如此三昧威力难制，如此三昧境界平等，如此三昧普照十方，如此三昧利益无限，以能除灭一切众生无量苦故。所谓：能令一切众生离贫苦故，出地狱故，免畜生故，闭诸难门故，开人、天道故，令人、天众生喜乐故，令其爱乐禅境界故，能令增长有为乐故，能为显示出有乐故，能为引发菩提心故，能使增长福智行故，能令增长大悲心故，能令生起大愿力故，能令明了菩萨道故，能使庄严究竟智故，能令趣入大乘境故，能令照了普贤行故，能令证得诸菩萨地智光明故，能令成就一切菩萨诸愿行故，能令安住一切智智境界中故。圣者，此三昧者，名为何等？”</p>
<p>海幢比丘言：“善男子，此三昧名普眼舍得，又名般若波罗蜜境界清净光明，又名普庄严清净门。善男子，我以修习般若波罗蜜故，得此普庄严清净三昧等百万阿僧祇三昧。”</p>
<p>善财童子言：“圣者，此三昧境界究竟唯如是耶？”</p>
<p>海幢言：“善男子，入此三昧时，了知一切世界，无所障碍；往诣一切世界，无所障碍；超过一切世界，无所障碍；庄严一切世界，无所障碍；修治一切世界，无所障碍；严净一切世界，无所障碍；见一切佛，无所障碍；观一切佛广大威德，无所障碍；知一切佛自在神力，无所障碍；证一切佛诸广大力，无所障碍；入一切佛诸功德海，无所障碍；受一切佛无量妙法，无所障碍；入一切佛法中修习妙行，无所障碍；证一切佛转法轮平等智，无所障碍；入一切诸佛众会道场海，无所障碍；观十方佛法，无所障碍；大悲摄受十方众生，无所障碍；常起大慈充满十方，无所障碍；见十方佛心无厌足，无所障碍；入一切众生海，无所障碍；知一切众生根海，无所障碍；知一切众生诸根差别智，无所障碍。</p>
<p>“善男子，我唯知此一般若波罗蜜三昧光明。如诸菩萨入智慧海，净法界境，达一切趣，遍无量刹，总持自在，三昧清净，神通广大，辩才无尽，善说诸地，为众生依；而我何能知其妙行，辩其功德，了其所行，明其境界，究其愿力，入其要门，达其所证，说其道分，住其三昧，见其心境，得其所有平等智慧？</p>
<p>“善男子，从此南行，有一住处，名曰海潮；彼有园林，名普庄严；于其园中，有优婆夷，名曰休舍。汝往彼问：菩萨云何学菩萨行、修菩萨道？”</p>
<p>时，善财童子于海幢比丘所，得坚固身，获妙法财，入深境界，智慧明彻，三昧照耀，住清净解，见甚深法，其心安住诸清净门，智慧光明充满十方，心生欢喜，踊跃无量；五体投地，顶礼其足，绕无量匝，恭敬瞻仰，思惟观察，咨嗟恋慕，持其名号，想其容止，念其音声，思其三昧及彼大愿所行境界，受其智慧清净光明；辞退而行。</p>
<h2 id="大方广佛华严经卷第六十四"><a href="#大方广佛华严经卷第六十四" class="headerlink" title="大方广佛华严经卷第六十四"></a>大方广佛华严经卷第六十四</h2><h3 id="入法界品第三十九之五"><a href="#入法界品第三十九之五" class="headerlink" title="入法界品第三十九之五"></a>入法界品第三十九之五</h3><p>尔时，善财童子蒙善知识力，依善知识教，念善知识语，于善知识深心爱乐，作是念言：“因善知识，令我见佛；因善知识，令我闻法。善知识者是我师傅，示导于我诸佛法故；善知识者是我眼目，令我见佛如虚空故；善知识者是我津济，令我得入诸佛如来莲华池故。”</p>
<p>渐渐南行，至海潮处，见普庄严园，众宝垣墙周匝围绕，一切宝树行列庄严；一切宝华树，雨众妙华，布散其地；一切宝香树，香气氛氲，普熏十方；一切宝鬘树，雨大宝鬘，处处垂下；一切摩尼宝王树，雨大摩尼宝，遍布充满；一切宝衣树，雨种种色衣，随其所应，周匝敷布；一切音乐树，风动成音，其音美妙，过于天乐；一切庄严具树，各雨珍玩奇妙之物，处处分布，以为严饰。</p>
<p>其地清净无有高下，于中具有百万殿堂，大摩尼宝之所合成；百万楼阁，阎浮檀金以覆其上；百万宫殿，毗卢遮那摩尼宝间错庄严；一万浴池，众宝合成；七宝栏楯，周匝围绕；七宝阶道，四面分布；八功德水，湛然盈满，其水香气如天栴檀，金沙布底，水清宝珠周遍间错；凫雁、孔雀、俱枳罗鸟游戏其中，出和雅音；宝多罗树周匝行列，覆以宝网，垂诸金铃，微风徐摇，恒出美音；施大宝帐，宝树围绕，建立无数摩尼宝幢，光明普照百千由旬。其中复有百万陂池，黑栴檀泥凝积其底，一切妙宝以为莲华敷布水上，大摩尼华光色照耀园中。</p>
<p>复有广大宫殿，名庄严幢，海藏妙宝以为其地，毗琉璃宝以为其柱，阎浮檀金以覆其上，光藏摩尼以为庄严，无数宝王光焰炽然，重楼挟阁种种庄饰；阿卢那香王、觉悟香王，皆出妙香普熏一切。其宫殿中，复有无量宝莲华座周回布列，所谓：照耀十方摩尼宝莲华座、毗卢遮那摩尼宝莲华座、照耀世间摩尼宝莲华座、妙藏摩尼宝莲华座、师子藏摩尼宝莲华座、离垢藏摩尼宝莲华座、普门摩尼宝莲华座、光严摩尼宝莲华座、安住大海藏清净摩尼王宝莲华座、金刚师子摩尼宝莲华座。</p>
<p>园中复有百万种帐，所谓：衣帐、鬘帐、香帐、华帐、枝帐、摩尼帐、真金帐、庄严具帐、音乐帐、象王神变帐、马王神变帐、帝释所著摩尼宝帐，如是等其数百万。有百万大宝网弥覆其上，所谓：宝铃网、宝盖网、宝身网、海藏真珠网、绀琉璃摩尼宝网、师子摩尼网、月光摩尼网、种种形像众香网、宝冠网、宝璎珞网，如是等其数百万。有百万大光明之所照耀，所谓：焰光摩尼宝光明、日藏摩尼宝光明、月幢摩尼宝光明、香焰摩尼宝光明、胜藏摩尼宝光明、莲华藏摩尼宝光明、焰幢摩尼宝光明、大灯摩尼宝光明、普照十方摩尼宝光明、香光摩尼宝光明，如是等其数百万。常雨百万庄严具，百万黑栴檀香出妙音声，百万出过诸天曼陀罗华而以散之，百万出过诸天璎珞以为庄严，百万出过诸天妙宝鬘带处处垂下，百万出过诸天众色妙衣，百万杂色摩尼宝妙光普照，百万天子欣乐瞻仰头面作礼，百万采女于虚空中投身而下，百万菩萨恭敬亲近常乐闻法。</p>
<p>时，休舍优婆夷坐真金座，戴海藏真珠网冠，挂出过诸天真金宝钏，垂绀青发，大摩尼网庄严其首，师子口摩尼宝以为耳珰，如意摩尼宝王以为璎珞，一切宝网垂覆其身，百千亿那由他众生曲躬恭敬。东方有无量众生来诣其所，所谓：梵天、梵众天、大梵天、梵辅天、自在天，乃至一切人及非人；南、西、北方，四维、上、下，皆亦如是。其有见此优婆夷者，一切病苦悉得除灭，离烦恼垢，拔诸见刺，摧障碍山，入于无碍清净境界，增明一切所有善根，长养诸根；入一切智慧门，入一切总持门；一切三昧门、一切大愿门、一切妙行门、一切功德门，皆得现前；其心广大，具足神通，身无障碍，至一切处。</p>
<p>尔时，善财童子入普庄严园，周遍观察，见休舍优婆夷坐于妙座，往诣其所，顶礼其足，绕无数匝，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>休舍告言：“善男子，我唯得菩萨一解脱门，若有见闻忆念于我，与我同住，供给我者，悉不唐捐。善男子，若有众生不种善根，不为善友之所摄受，不为诸佛之所护念，是人终不得见于我。善男子，其有众生得见我者，皆于阿耨多罗三藐三菩提获不退转。</p>
<p>“善男子，东方诸佛常来至此，处于宝座为我说法；南、西、北方，四维、上、下，一切诸佛悉来至此，处于宝座为我说法。善男子，我常不离见佛闻法，与诸菩萨而共同住。</p>
<p>“善男子，我此大众，有八万四千亿那由他，皆在此园与我同行，悉于阿耨多罗三藐三菩提得不退转；其余众生住此园者，亦皆普入不退转位。”</p>
<p>善财白言：“圣者发阿耨多罗三藐三菩提心为久近耶？”</p>
<p>答言：“善男子，我忆过去，于燃灯佛所，修行梵行，恭敬供养，闻法受持；次前，于离垢佛所，出家学道，受持正法；次前，于妙幢佛所；次前，于胜须弥佛所；次前，于莲华德藏佛所；次前，于毗卢遮那佛所；次前，于普眼佛所；次前，于梵寿佛所；次前，于金刚脐佛所；次前，于婆楼那天佛所。善男子，我忆过去，于无量劫无量生中，如是次第三十六恒河沙佛所，皆悉承事，恭敬供养，闻法受持，净修梵行。于此已往，佛智所知，非我能测。</p>
<p>“善男子，菩萨初发心无有量，充满一切法界故；菩萨大悲门无有量，普入一切世间故；菩萨大愿门无有量，究竟十方法界故；菩萨大慈门无有量，普覆一切众生故；菩萨所修行无有量，于一切刹一切劫中修习故；菩萨三昧力无有量，令菩萨道不退故；菩萨总持力无有量，能持一切世间故；菩萨智光力无有量，普能证入三世故；菩萨神通力无有量，普现一切刹网故；菩萨辩才力无有量，一音一切悉解故；菩萨清净身无有量，悉遍一切佛刹故。”</p>
<p>善财童子言：“圣者久如当得阿耨多罗三藐三菩提？”</p>
<p>答言：“善男子，菩萨不为教化调伏一众生故发菩提心，不为教化调伏百众生故发菩提心，乃至不为教化调伏不可说不可说转众生故发菩提心；不为教化一世界众生故发菩提心，乃至不为教化不可说不可说转世界众生故发菩提心；不为教化阎浮提微尘数世界众生故发菩提心，不为教化三千大千世界微尘数世界众生故发菩提心，乃至不为教化不可说不可说转三千大千世界微尘数世界众生故发菩提心；不为供养一如来故发菩提心，乃至不为供养不可说不可说转如来故发菩提心；不为供养一世界中次第兴世诸如来故发菩提心，乃至不为供养不可说不可说转世界中次第兴世诸如来故发菩提心；不为供养一三千大千世界微尘数世界中次第兴世诸如来故发菩提心，乃至不为供养不可说不可说转佛刹微尘数世界中次第兴世诸如来故发菩提心；不为严净一世界故发菩提心，乃至不为严净不可说不可说转世界故发菩提心；不为严净一三千大千世界微尘数世界故发菩提心，乃至不为严净不可说不可说转三千大千世界微尘数世界故发菩提心；不为住持一如来遗法故发菩提心，乃至不为住持不可说不可说转如来遗法故发菩提心；不为住持一世界如来遗法故发菩提心，乃至不为住持不可说不可说转世界如来遗法故发菩提心；不为住持一阎浮提微尘数世界如来遗法故发菩提心，乃至不为住持不可说不可说转佛刹微尘数世界如来遗法故发菩提心。如是略说，不为满一佛誓愿故，不为往一佛国土故，不为入一佛众会故，不为持一佛法眼故，不为转一佛法轮故，不为知一世界中诸劫次第故，不为知一众生心海故，不为知一众生根海故，不为知一众生业海故，不为知一众生行海故，不为知一众生烦恼海故，不为知一众生烦恼习海故，乃至不为知不可说不可说转佛刹微尘数众生烦恼习海故，发菩提心。</p>
<p>“欲教化调伏一切众生悉无余故发菩提心，欲承事供养一切诸佛悉无余故发菩提心，欲严净一切诸佛国土悉无余故发菩提心，欲护持一切诸佛正教悉无余故发菩提心，欲成满一切如来誓愿悉无余故发菩提心，欲往一切诸佛国土悉无余故发菩提心，欲入一切诸佛众会悉无余故发菩提心，欲知一切世界中诸劫次第悉无余故发菩提心，欲知一切众生心海悉无余故发菩提心，欲知一切众生根海悉无余故发菩提心，欲知一切众生业海悉无余故发菩提心，欲知一切众生行海悉无余故发菩提心，欲灭一切众生诸烦恼海悉无余故发菩提心，欲拔一切众生烦恼习海悉无余故发菩提心。善男子，取要言之，菩萨以如是等百万阿僧祇方便行故发菩提心。</p>
<p>“善男子，菩萨行普入一切法皆证得故，普入一切刹悉严净故。是故，善男子，严净一切世界尽，我愿乃尽；拔一切众生烦恼习气尽，我愿乃满。”</p>
<p>善财童子言：“圣者，此解脱名为何等？”</p>
<p>答言：“善男子，此解脱名离忧安隐幢。善男子，我唯知此一解脱门。如诸菩萨摩诃萨，其心如海，悉能容受一切佛法；如须弥山，志意坚固，不可动摇；如善见药，能除众生烦恼重病；如明净日，能破众生无明暗障；犹如大地，能作一切众生依处；犹如好风，能作一切众生义利；犹如明灯，能为众生生智慧光；犹如大云，能为众生雨寂灭法；犹如净月，能为众生放福德光；犹如帝释，悉能守护一切众生。而我云何能知能说彼功德行？</p>
<p>“善男子，于此南方海潮之处，有一国土，名那罗素；中有仙人，名毗目瞿沙。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，殷勤瞻仰，悲泣流泪，作是思惟：“得菩提难，近善知识难，遇善知识难，得菩萨诸根难，净菩萨诸根难，值同行善知识难，如理观察难，依教修行难，值遇出生善心方便难，值遇增长一切智法光明难。”作是念已，辞退而行。</p>
<p>尔时，善财童子随顺思惟菩萨正教，随顺思惟菩萨净行，生增长菩萨福力心，生明见一切诸佛心，生出生一切诸佛心，生增长一切大愿心，生普见十方诸法心，生明照诸法实性心，生普散一切障碍心，生观察法界无暗心，生清净意宝庄严心，生摧伏一切众魔心。</p>
<p>渐渐游行，至那罗素国，周遍推求毗目瞿沙。见一大林，阿僧祇树以为庄严，所谓：种种叶树扶疏布濩，种种华树开敷鲜荣，种种果树相续成熟，种种宝树雨摩尼果，大栴檀树处处行列，诸沉水树常出好香，悦意香树妙香庄严，波吒罗树四面围绕，尼拘律树其身耸擢，阎浮檀树常雨甘果，优钵罗华、波头摩华以严池沼。</p>
<p>时，善财童子见彼仙人在栴檀树下敷草而坐，领徒一万，或著鹿皮，或著树皮，或复编草以为衣服，髻环垂鬓，前后围绕。善财见已，往诣其所，五体投地，作如是言：“我今得遇真善知识。善知识者，则是趣向一切智门，令我得入真实道故；善知识者，则是趣向一切智乘，令我得至如来地故；善知识者，则是趣向一切智船，令我得至智宝洲故；善知识者，则是趣向一切智炬，令我得生十力光故；善知识者，则是趣向一切智道，令我得入涅槃城故；善知识者，则是趣向一切智灯，令我得见夷险道故；善知识者，则是趣向一切智桥，令我得度险恶处故；善知识者，则是趣向一切智盖，令我得生大慈凉故；善知识者，则是趣向一切智眼，令我得见法性门故；善知识者，则是趣向一切智潮，令我满足大悲水故。”</p>
<p>作是语已，从地而起，绕无量匝，合掌前住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>时，毗目瞿沙顾其徒众，而作是言：“善男子，此童子已发阿耨多罗三藐三菩提心。善男子，此童子普施一切众生无畏，此童子普兴一切众生利益，此童子常观一切诸佛智海，此童子欲饮一切甘露法雨，此童子欲测一切广大法海，此童子欲令众生住智海中，此童子欲普发起广大悲云，此童子欲普雨于广大法雨，此童子欲以智月普照世间，此童子欲灭世间烦恼毒热，此童子欲长含识一切善根。”</p>
<p>时，诸仙众闻是语已，各以种种上妙香华散善财上，投身作礼，围绕恭敬，作如是言：“今此童子，必当救护一切众生，必当除灭诸地狱苦，必当永断诸畜生道，必当转去阎罗王界，必当关闭诸难处门，必当干竭诸爱欲海，必令众生永灭苦蕴，必当永破无明黑暗，必当永断贪爱系缚，必以福德大轮围山围绕世间，必以智慧大宝须弥显示世间，必当出现清净智日，必当开示善根法藏，必使世间明识险易。”</p>
<p>时，毗目瞿沙告群仙言：“善男子，若有能发阿耨多罗三藐三菩提心，必当成就一切智道。此善男子已发阿耨多罗三藐三菩提心，当净一切佛功德地。”</p>
<p>时，毗目瞿沙告善财童子言：“善男子，我得菩萨无胜幢解脱。”</p>
<p>善财白言：“圣者，无胜幢解脱境界云何？”</p>
<p>时，毗目仙人即伸右手，摩善财顶，执善财手。即时，善财自见其身往十方十佛刹微尘数世界中，到十佛刹微尘数诸佛所，见彼佛刹及其众会、诸佛相好、种种庄严；亦闻彼佛随诸众生心之所乐而演说法，一文一句皆悉通达，各别受持无有杂乱；亦知彼佛以种种解净治诸愿；亦知彼佛以清净愿成就诸力；亦见彼佛随众生心所现色相；亦见彼佛大光明网，种种诸色清净圆满；亦知彼佛无碍智慧大光明力；又自见身于诸佛所，经一日夜或七日夜、半月、一月、一年、十年、百年、千年，或经亿年，或阿庾多亿年，或那由他亿年，或经半劫，或经一劫、百劫、千劫，或百千亿乃至不可说不可说佛刹微尘数劫。</p>
<p>尔时，善财童子为菩萨无胜幢解脱智光明照故，得毗卢遮那藏三昧光明；为无尽智解脱三昧光明照故，得普摄诸方陀罗尼光明；为金刚轮陀罗尼门光明照故，得极清净智慧心三昧光明；为普门庄严藏般若波罗蜜光明照故，得佛虚空藏轮三昧光明；为一切佛法轮三昧光明照故，得三世无尽智三昧光明。</p>
<p>时，彼仙人放善财手，善财童子即自见身还在本处。</p>
<p>时，彼仙人告善财言：“善男子，汝忆念耶？”</p>
<p>善财言：“唯！此是圣者善知识力。”</p>
<p>仙人言：“善男子，我唯知此菩萨无胜幢解脱。如诸菩萨摩诃萨成就一切殊胜三昧，于一切时而得自在，于一念顷出生诸佛无量智慧，以佛智灯而为庄严普照世间，一念普入三世境界，分形遍往十方国土，智身普入一切法界，随众生心普现其前观其根行而为利益，放净光明甚可爱乐；而我云何能知能说彼功德行、彼殊胜愿、彼庄严刹、彼智境界、彼三昧所行、彼神通变化、彼解脱游戏、彼身相差别、彼音声清净、彼智慧光明？</p>
<p>“善男子，于此南方，有一聚落，名伊沙那；有婆罗门，名曰胜热。汝诣彼问：菩萨云何学菩萨行、修菩萨道？”</p>
<p>时，善财童子欢喜踊跃，顶礼其足，绕无数匝，殷勤瞻仰，辞退南行。</p>
<p>尔时，善财童子为菩萨无胜幢解脱所照故，住诸佛不思议神力，证菩萨不思议解脱神通智，得菩萨不思议三昧智光明，得一切时熏修三昧智光明，得了知一切境界皆依想所住三昧智光明，得一切世间殊胜智光明；于一切处悉现其身，以究竟智说无二无分别平等法，以明净智普照境界；凡所闻法皆能忍受，清净信解，于法自性决定明了；心恒不舍菩萨妙行，求一切智永无退转，获得十力智慧光明，勤求妙法常无厌足，以正修行入佛境界，出生菩萨无量庄严，无边大愿悉已清净；以无穷尽智知无边世界网，以无怯弱心度无量众生海；了无边菩萨诸行境界，见无边世界种种差别，见无边世界种种庄严，入无边世界微细境界，知无边世界种种名号，知无边世界种种言说，知无边众生种种解，见无边众生种种行，见无边众生成熟行，见无边众生差别想；念善知识。</p>
<p>渐次游行，至伊沙那聚落，见彼胜热修诸苦行求一切智。四面火聚犹如大山，中有刀山高峻无极，登彼山上投身入火。</p>
<p>时，善财童子顶礼其足，合掌而立，作如是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>婆罗门言：“善男子，汝今若能上此刀山，投身火聚，诸菩萨行悉得清净。”</p>
<p>时，善财童子作如是念：“得人身难，离诸难难，得无难难，得净法难，得值佛难，具诸根难，闻佛法难，遇善人难，逢真善知识难，受如理正教难，得正命难，随法行难。此将非魔、魔所使耶？将非是魔险恶徒党，诈现菩萨善知识相，而欲为我作善根难、作寿命难，障我修行一切智道，牵我令入诸恶道中，欲障我法门、障我佛法？”</p>
<p>作是念时，十千梵天，在虚空中，作如是言：“善男子，莫作是念！莫作是念！今此圣者得金刚焰三昧光明，发大精进，度诸众生，心无退转；欲竭一切贪爱海，欲截一切邪见网，欲烧一切烦恼薪，欲照一切惑稠林，欲断一切老死怖，欲坏一切三世障，欲放一切法光明。</p>
<p>“善男子，我诸梵天多著邪见，皆悉自谓是自在者、是能作者，于世间中我是最胜。见婆罗门五热炙身，于自宫殿心不乐著，于诸禅定不得滋味，皆共来诣婆罗门所。时，婆罗门以神通力示大苦行为我说法，能令我等，灭一切见，除一切慢，住于大慈，行于大悲，起广大心，发菩提意，常见诸佛，恒闻妙法，于一切处心无所碍。”</p>
<p>复有十千诸魔，在虚空中，以天摩尼宝散婆罗门上，告善财言：“善男子，此婆罗门五热炙身时，其火光明映夺于我所有宫殿诸庄严具皆如聚墨，令我于中不生乐著，我与眷属来诣其所。此婆罗门为我说法，令我及余无量天子、诸天女等，皆于阿耨多罗三藐三菩提得不退转。”</p>
<p>复有十千自在天王，于虚空中，各散天华，作如是言：“善男子，此婆罗门五热炙身时，其火光明映夺我等所有宫殿诸庄严具皆如聚墨，令我于中不生爱著，即与眷属来诣其所。此婆罗门为我说法，令我于心而得自在，于烦恼中而得自在，于受生中而得自在，于诸业障而得自在，于诸三昧而得自在，于庄严具而得自在，于寿命中而得自在，乃至能于一切佛法而得自在。”</p>
<p>复有十千化乐天王，于虚空中，作天音乐，恭敬供养，作如是言：“善男子，此婆罗门五热炙身时，其火光明照我宫殿诸庄严具及诸采女，能令我等不受欲乐、不求欲乐、身心柔软，即与众俱来诣其所。时，婆罗门为我说法，能令我等心得清净、心得明洁、心得纯善、心得柔软、心生欢喜，乃至令得清净十力清净之身，生无量身，乃至令得佛身、佛语、佛声、佛心，具足成就一切智智。”</p>
<p>复有十千兜率天王、天子、天女、无量眷属，于虚空中，雨众妙香，恭敬顶礼，作如是言：“善男子，此婆罗门五热炙身时，令我等诸天及其眷属，于自宫殿无有乐著，共诣其所。闻其说法，能令我等不贪境界，少欲知足，心生欢喜，心得充满，生诸善根，发菩提心，乃至圆满一切佛法。”</p>
<p>复有十千三十三天并其眷属、天子、天女，前后围绕，于虚空中，雨天曼陀罗华，恭敬供养，作如是言：“善男子，此婆罗门五热炙身时，令我等诸天于天音乐不生乐著，共诣其所。时，婆罗门为我等说一切诸法无常败坏，令我舍离一切欲乐，令我断除憍慢放逸，令我爱乐无上菩提。又，善男子，我当见此婆罗门时，须弥山顶六种震动，我等恐怖，皆发菩提心坚固不动。”</p>
<p>复有十千龙王，所谓：伊那跋罗龙王、难陀优波难陀龙王等，于虚空中，雨黑栴檀；无量龙女奏天音乐，雨天妙华及天香水，恭敬供养，作如是言：“善男子，此婆罗门五热炙身时，其火光明普照一切诸龙宫殿，令诸龙众离热沙怖、金翅鸟怖，灭除瞋恚，身得清凉，心无垢浊，闻法信解，厌恶龙趣，以至诚心悔除业障，乃至发阿耨多罗三藐三菩提意住一切智。”</p>
<p>复有十千夜叉王，于虚空中，以种种供具，恭敬供养此婆罗门及以善财，作如是言：“善男子，此婆罗门五热炙身时，我及眷属悉于众生发慈愍心，一切罗刹、鸠槃荼等亦生慈心；以慈心故，于诸众生无所恼害而来见我。我及彼等，于自宫殿不生乐著，即与共俱，来诣其所。时，婆罗门即为我等如应说法，一切皆得身心安乐，又令无量夜叉、罗刹、鸠槃荼等发于无上菩提之心。”</p>
<p>复有十千乾闼婆王，于虚空中，作如是言：“善男子，此婆罗门五热炙身时，其火光明照我宫殿，悉令我等受不思议无量快乐，是故我等来诣其所。此婆罗门为我说法，能令我等于阿耨多罗三藐三菩提得不退转。”</p>
<p>复有十千阿修罗王，从大海出，住在虚空，舒右膝轮，合掌前礼，作如是言：“善男子，此婆罗门五热炙身时，我阿修罗所有宫殿、大海、大地，悉皆震动，令我等舍憍慢放逸，是故我等来诣其所。从其闻法，舍离谄诳，安住忍地，坚固不动，圆满十力。”</p>
<p>复有十千迦楼罗王，勇力持王而为上首，化作外道童子之形，于虚空中唱如是言：“善男子，此婆罗门五热炙身时，其火光明照我宫殿，一切震动皆悉恐怖，是故我等来诣其所。时，婆罗门即为我等如应说法，令修习大慈，称赞大悲，度生死海，于欲泥中拔济众生，叹菩提心，起方便智，随其所宜调伏众生。”</p>
<p>复有十千紧那罗王，于虚空中，唱如是言：“善男子，此婆罗门五热炙身时，我等所住宫殿诸多罗树、诸宝铃网、诸宝缯带、诸音乐树、诸妙宝树及诸乐器，自然而出佛声、法声及不退转菩萨僧声、愿求无上菩提之声，云：‘某方、某国，有某菩萨，发菩提心；某方、某国，有某菩萨，修行苦行，难舍能舍，乃至清净一切智行；某方、某国，有某菩萨，往诣道场；乃至某方、某国，有某如来，作佛事已，而般涅槃。’善男子，假使有人，以阎浮提一切草木末为微尘，此微尘数可知边际，我宫殿中宝多罗树乃至乐器所说菩萨名、如来名、所发大愿、所修行等，无有能得知其边际。善男子，我等以闻佛声、法声、菩萨僧声，生大欢喜，来诣其所。时，婆罗门即为我等如应说法，令我及余无量众生于阿耨多罗三藐三菩提得不退转。”</p>
<p>复有无量欲界诸天，于虚空中，以妙供具，恭敬供养，唱如是言：“善男子，此婆罗门五热炙身时，其火光明照阿鼻等一切地狱，诸所受苦悉令休息。我等见此火光明故，心生净信；以信心故，从彼命终，生于天中；为知恩故，而来其所，恭敬瞻仰，无有厌足。时，婆罗门为我说法，令无量众生发菩提心。”</p>
<p>尔时，善财童子闻如是法，心大欢喜，于婆罗门所，发起真实善知识心，头顶礼敬，唱如是言：“我于大圣善知识所生不善心，唯愿圣者容我悔过！”</p>
<p>时，婆罗门即为善财而说颂言：</p>
<p>“若有诸菩萨，顺善知识教，一切无疑惧，安住心不动。</p>
<p>当知如是人，必获广大利，坐菩提树下，成于无上觉。”</p>
<p>尔时，善财童子即登刀山，自投火聚；未至中间，即得菩萨善住三昧；才触火焰，又得菩萨寂静乐神通三昧。善财白言：“甚奇！圣者，如是刀山及大火聚，我身触时安隐快乐。”</p>
<p>时，婆罗门告善财言：“善男子，我唯得此菩萨无尽轮解脱。如诸菩萨摩诃萨大功德焰，能烧一切众生见惑令无有余，必不退转无穷尽心、无懈怠心、无怯弱心，发如金刚藏那罗延心，疾修诸行无迟缓心，愿如风轮普持一切精进大誓皆无退转；而我云何能知能说彼功德行？</p>
<p>“善男子，于此南方，有城名师子奋迅；中有童女，名曰慈行。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，辞退而去。</p>
<h2 id="大方广佛华严经卷第六十五"><a href="#大方广佛华严经卷第六十五" class="headerlink" title="大方广佛华严经卷第六十五"></a>大方广佛华严经卷第六十五</h2><h3 id="入法界品第三十九之六"><a href="#入法界品第三十九之六" class="headerlink" title="入法界品第三十九之六"></a>入法界品第三十九之六</h3><p>尔时，善财童子于善知识所，起最极尊重心，生广大清净解，常念大乘，专求佛智，愿见诸佛，观法境界，无障碍智常现在前，决定了知诸法实际、常住际、一切三世诸刹那际、如虚空际、无二际、一切法无分别际、一切义无障碍际、一切劫无失坏际、一切如来无际之际；于一切佛心无分别，破众想网，离诸执著，不取诸佛众会道场，亦不取佛清净国土；知诸众生皆无有我，知一切声悉皆如响，知一切色悉皆如影。</p>
<p>渐次南行，至师子奋迅城，周遍推求慈行童女。闻此童女是师子幢王女，五百童女以为侍从，住毗卢遮那藏殿，于龙胜栴檀足金线网天衣座上而说妙法。善财闻已，诣王宫门，求见彼女。见无量众来入宫中，善财问言：“诸人今者何所往诣？”咸报之言：“我等欲诣慈行童女听受妙法。”善财童子即作是念：“此王宫门既无限碍，我亦应入。”</p>
<p>善财入已，见毗卢遮那藏殿，玻璃为地，琉璃为柱，金刚为壁，阎浮檀金以为垣墙，百千光明而为窗牖，阿僧祇摩尼宝而庄校之，宝藏摩尼镜周匝庄严，以世间最上摩尼宝而为庄饰，无数宝网罗覆其上，百千金铃出妙音声，有如是等不可思议众宝严饰。其慈行童女，皮肤金色，眼绀紫色，发绀青色，以梵音声而演说法。</p>
<p>善财见已，顶礼其足，绕无数匝，合掌前住，作如是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>时，慈行童女告善财言：“善男子，汝应观我宫殿庄严。”</p>
<p>善财顶礼，周遍观察，见一一壁中、一一柱中、一一镜中、一一相中、一一形中、一一摩尼宝中、一一庄严具中、一一金铃中、一一宝树中、一一宝形像中、一一宝璎珞中，悉见法界一切如来，从初发心，修菩萨行，成满大愿，具足功德，成等正觉，转妙法轮，乃至示现入于涅槃；如是影像靡不皆现，如净水中普见虚空日月星宿所有众像，如此皆是慈行童女过去世中善根之力。</p>
<p>尔时，善财童子忆念所见诸佛之相，合掌瞻仰慈行童女。</p>
<p>尔时，童女告善财言：“善男子，此是般若波罗蜜普庄严门，我于三十六恒河沙佛所求得此法。彼诸如来各以异门，令我入此般若波罗蜜普庄严门；一佛所演，余不重说。”</p>
<p>善财白言：“圣者，此般若波罗蜜普庄严门境界云何？”</p>
<p>童女答言：“善男子，我入此般若波罗蜜普庄严门，随顺趣向，思惟观察，忆持分别时得普门陀罗尼，百万阿僧祇陀罗尼门皆悉现前。所谓：佛刹陀罗尼门、佛陀罗尼门、法陀罗尼门、众生陀罗尼门、过去陀罗尼门、未来陀罗尼门、现在陀罗尼门、常住际陀罗尼门、福德陀罗尼门、福德助道具陀罗尼门、智慧陀罗尼门、智慧助道具陀罗尼门、诸愿陀罗尼门、分别诸愿陀罗尼门、集诸行陀罗尼门、清净行陀罗尼门、圆满行陀罗尼门、业陀罗尼门、业不失坏陀罗尼门、业流注陀罗尼门、业所作陀罗尼门、舍离恶业陀罗尼门、修习正业陀罗尼门、业自在陀罗尼门、善行陀罗尼门、持善行陀罗尼门、三昧陀罗尼门、随顺三昧陀罗尼门、观察三昧陀罗尼门、三昧境界陀罗尼门、从三昧起陀罗尼门、神通陀罗尼门、心海陀罗尼门、种种心陀罗尼门、直心陀罗尼门、照心稠林陀罗尼门、调心清净陀罗尼门、知众生所从生陀罗尼门、知众生烦恼行陀罗尼门、知烦恼习气陀罗尼门、知烦恼方便陀罗尼门、知众生解陀罗尼门、知众生行陀罗尼门、知众生行不同陀罗尼门、知众生性陀罗尼门、知众生欲陀罗尼门、知众生想陀罗尼门、普见十方陀罗尼门、说法陀罗尼门、大悲陀罗尼门、大慈陀罗尼门、寂静陀罗尼门、言语道陀罗尼门、方便非方便陀罗尼门、随顺陀罗尼门、差别陀罗尼门、普入陀罗尼门、无碍际陀罗尼门、普遍陀罗尼门、佛法陀罗尼门、菩萨法陀罗尼门、声闻法陀罗尼门、独觉法陀罗尼门、世间法陀罗尼门、世界成陀罗尼门、世界坏陀罗尼门、世界住陀罗尼门、净世界陀罗尼门、垢世界陀罗尼门、于垢世界现净陀罗尼门、于净世界现垢陀罗尼门、纯垢世界陀罗尼门、纯净世界陀罗尼门、平坦世界陀罗尼门、不平坦世界陀罗尼门、覆世界陀罗尼门、因陀罗网世界陀罗尼门、世界转陀罗尼门、知依想住陀罗尼门、细入粗陀罗尼门、粗入细陀罗尼门、见诸佛陀罗尼门、分别佛身陀罗尼门、佛光明庄严网陀罗尼门、佛圆满音陀罗尼门、佛法轮陀罗尼门、成就佛法轮陀罗尼门、差别佛法轮陀罗尼门、无差别佛法轮陀罗尼门、解释佛法轮陀罗尼门、转佛法轮陀罗尼门、能作佛事陀罗尼门、分别佛众会陀罗尼门、入佛众会海陀罗尼门、普照佛力陀罗尼门、诸佛三昧陀罗尼门、诸佛三昧自在用陀罗尼门、诸佛所住陀罗尼门、诸佛所持陀罗尼门、诸佛变化陀罗尼门、佛知众生心行陀罗尼门、诸佛神通变现陀罗尼门、住兜率天宫乃至示现入于涅槃陀罗尼门、利益无量众生陀罗尼门、入甚深法陀罗尼门、入微妙法陀罗尼门、菩提心陀罗尼门、起菩提心陀罗尼门、助菩提心陀罗尼门、诸愿陀罗尼门、诸行陀罗尼门、神通陀罗尼门、出离陀罗尼门、总持清净陀罗尼门、智轮清净陀罗尼门、智慧清净陀罗尼门、菩提无量陀罗尼门、自心清净陀罗尼门。</p>
<p>“善男子，我唯知此般若波罗蜜普庄严门。如诸菩萨摩诃萨，其心广大，等虚空界，入于法界，福德成满，住出世法，远世间行，智眼无瞖，普观法界，慧心广大犹如虚空，一切境界悉皆明见，获无碍地大光明藏，善能分别一切法义，行于世行不染世法，能益于世非世所坏，普作一切世间依止，普知一切众生心行，随其所应而为说法，于一切时恒得自在；而我云何能知能说彼功德行？</p>
<p>“善男子，于此南方，有一国土，名为三眼；彼有比丘，名曰善见。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，恋慕瞻仰，辞退而行。</p>
<p>尔时，善财童子思惟菩萨所住行甚深，思惟菩萨所证法甚深，思惟菩萨所入处甚深，思惟众生微细智甚深，思惟世间依想住甚深，思惟众生所作行甚深，思惟众生心流注甚深，思惟众生如光影甚深，思惟众生名号甚深，思惟众生言说甚深，思惟庄严法界甚深，思惟种植业行甚深，思惟业庄饰世间甚深。</p>
<p>渐次游行，至三眼国，于城邑聚落、村邻市肆、川原山谷、一切诸处，周遍求觅善见比丘。</p>
<p>见在林中，经行往返，壮年美貌，端正可喜。其发绀青，右旋不乱，顶有肉髻，皮肤金色，颈文三道，额广平正，眼目修广如青莲华，唇口丹洁如频婆果，胸摽卍字，七处平满，其臂纤长，其指网缦，手足掌中有金刚轮。其身殊妙如净居天，上下端直如尼拘陀树，诸相随好，悉皆圆满，如雪山王种种严饰，目视不瞬，圆光一寻。智慧广博犹如大海，于诸境界心无所动，若沉若举，若智非智，动转戏论，一切皆息。得佛所行平等境界，大悲教化一切众生，心无暂舍。为欲利乐一切众生，为欲开示如来法眼，为践如来所行之道，不迟不速，审谛经行。</p>
<p>无量天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世、人与非人前后围绕，主方之神随方回转引导其前，足行诸神持宝莲华以承其足，无尽光神舒光破暗，阎浮幢林神雨众杂华，不动藏地神现诸宝藏，普光明虚空神庄严虚空，成就德海神雨摩尼宝，无垢藏须弥山神头顶礼敬曲躬合掌，无碍力风神雨妙香华，春和主夜神庄严其身举体投地，常觉主昼神执普照诸方摩尼幢住在虚空放大光明。</p>
<p>时，善财童子诣比丘所，顶礼其足，曲躬合掌，白言：“圣者，我已先发阿耨多罗三藐三菩提心，求菩萨行。我闻圣者善能开示诸菩萨道，愿为我说：菩萨云何学菩萨行？云何修菩萨道？”</p>
<p>善见答言：“善男子，我年既少，出家又近。我此生中，于三十八恒河沙佛所净修梵行，或有佛所一日一夜净修梵行，或有佛所七日七夜净修梵行，或有佛所半月、一月、一岁、百岁、万岁、亿岁、那由他岁，乃至不可说不可说岁，或一小劫、或半大劫、或一大劫、或百大劫，乃至不可说不可说大劫，听闻妙法，受行其教，庄严诸愿，入所证处，净修诸行，满足六种波罗蜜海。亦见彼佛成道说法，各各差别，无有杂乱，住持遗教，乃至灭尽。亦知彼佛本所兴愿，以三昧愿力严净一切诸佛国土，以入一切行三昧力净修一切诸菩萨行，以普贤乘出离力清净一切佛波罗蜜。</p>
<p>“又，善男子，我经行时，一念中，一切十方皆悉现前，智慧清净故；一念中，一切世界皆悉现前，经过不可说不可说世界故；一念中，不可说不可说佛刹皆悉严净，成就大愿力故；一念中，不可说不可说众生差别行皆悉现前，满足十力智故；一念中，不可说不可说诸佛清净身皆悉现前，成就普贤行愿力故；一念中，恭敬供养不可说不可说佛刹微尘数如来，成就柔软心供养如来愿力故；一念中，领受不可说不可说如来法，得证阿僧祇差别法住持法轮陀罗尼力故；一念中，不可说不可说菩萨行海皆悉现前，得能净一切行如因陀罗网愿力故；一念中，不可说不可说诸三昧海皆悉现前，得于一三昧门入一切三昧门皆令清净愿力故；一念中，不可说不可说诸根海皆悉现前，得了知诸根际于一根中见一切根愿力故；一念中，不可说不可说佛刹微尘数时皆悉现前，得于一切时转法轮众生界尽法轮无尽愿力故；一念中，不可说不可说一切三世海皆悉现前，得了知一切世界中一切三世分位智光明愿力故。</p>
<p>“善男子，我唯知此菩萨随顺灯解脱门。如诸菩萨摩诃萨如金刚灯，于如来家真正受生，具足成就不死命根，常燃智灯无有尽灭，其身坚固不可沮坏，现于如幻色相之身，如缘起法无量差别，随众生心各各示现，形貌色相世无伦匹，毒刃火灾所不能害，如金刚山无能坏者，降伏一切诸魔外道；其身妙好如真金山，于天人中最为殊特，名称广大靡不闻知，观诸世间咸对目前，演深法藏如海无尽，放大光明普照十方。若有见者，必破一切障碍大山，必拔一切不善根本，必令种植广大善根。如是之人，难可得见，难可出世；而我云何能知能说彼功德行？</p>
<p>“善男子，于此南方，有一国土，名曰名闻；于河渚中，有一童子，名自在主。汝诣彼问：菩萨云何学菩萨行、修菩萨道？”</p>
<p>时，善财童子为欲究竟菩萨勇猛清净之行，欲得菩萨大力光明，欲修菩萨无胜无尽诸功德行，欲满菩萨坚固大愿，欲成菩萨广大深心，欲持菩萨无量胜行，于菩萨法心无厌足，愿入一切菩萨功德，欲常摄御一切众生，欲超生死稠林旷野，于善知识常乐见闻，承事供养无有厌倦；顶礼其足，绕无量匝，殷勤瞻仰，辞退而去。</p>
<p>尔时，善财童子受善见比丘教已，忆念诵持，思惟修习，明了决定，于彼法门而得悟入。天、龙、夜叉、乾闼婆众前后围绕，向名闻国，周遍求觅自在主童子。</p>
<p>时，有天、龙、乾闼婆等，于虚空中告善财言：“善男子，今此童子在河渚上。”尔时，善财即诣其所，见此童子，十千童子所共围绕，聚沙为戏。善财见已，顶礼其足，绕无量匝，合掌恭敬，却住一面，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？愿为解说！”</p>
<p>自在主言：“善男子，我昔曾于文殊师利童子所，修学书、数、算、印等法，即得悟入一切工巧神通智法门。善男子，我因此法门故，得知世间书、数、算、印、界、处等法，亦能疗治风痫、消瘦、鬼魅所著──如是所有一切诸病，亦能造立城邑聚落、园林台观、宫殿屋宅种种诸处，亦善调炼种种仙药，亦善营理田农商贾一切诸业，取舍进退咸得其所；又善别知众生身相，作善作恶，当生善趣，当生恶趣，此人应得声闻乘道，此人应得缘觉乘道，此人应入一切智地，如是等事皆悉能知。亦令众生学习此法，增长决定究竟清净。</p>
<p>“善男子，我亦能知菩萨算法。所谓：一百洛叉为一俱胝，俱胝俱胝为一阿庾多，阿庾多阿庾多为一那由他，那由他那由他为一频婆罗，频婆罗频婆罗为一矜羯罗；广说乃至，优钵罗优钵罗为一波头摩，波头摩波头摩为一僧祇，僧祇僧祇为一趣，趣趣为一喻，喻喻为一无数，无数无数为一无数转，无数转无数转为一无量，无量无量为一无量转，无量转无量转为一无边，无边无边为一无边转，无边转无边转为一无等，无等无等为一无等转，无等转无等转为一不可数，不可数不可数为一不可数转，不可数转不可数转为一不可称，不可称不可称为一不可称转，不可称转不可称转为一不可思，不可思不可思为一不可思转，不可思转不可思转为一不可量，不可量不可量为一不可量转，不可量转不可量转为一不可说，不可说不可说为一不可说转，不可说转不可说转为一不可说不可说，此又不可说不可说为一不可说不可说转。</p>
<p>“善男子，我以此菩萨算法，算无量由旬广大沙聚，悉知其内颗粒多少；亦能算知东方所有一切世界种种差别次第安住，南西北方、四维上下亦复如是；亦能算知十方所有一切世界广狭大小及以名字，其中所有一切劫名、一切佛名、一切法名、一切众生名、一切业名、一切菩萨名、一切谛名，皆悉了知。</p>
<p>“善男子，我唯知此一切工巧大神通智光明法门。如诸菩萨摩诃萨，能知一切诸众生数，能知一切诸法品类数，能知一切诸法差别数，能知一切三世数，能知一切众生名数，能知一切诸法名数，能知一切诸如来数，能知一切诸佛名数，能知一切诸菩萨数，能知一切菩萨名数；而我何能说其功德，示其所行，显其境界，赞其胜力，辩其乐欲，宣其助道，彰其大愿，叹其妙行，阐其诸度，演其清净，发其殊胜智慧光明？</p>
<p>“善男子，于此南方，有一大城，名曰海住；有优婆夷，名为具足。汝诣彼问：菩萨云何学菩萨行、修菩萨道？”</p>
<p>时，善财童子闻是语已，举身毛竖，欢喜踊跃，获得希有信乐宝心，成就广大利众生心，悉能明见一切诸佛出兴次第，悉能通达甚深智慧清净法轮，于一切趣皆随现身，了知三世平等境界，出生无尽功德大海，放大智慧自在光明，开三有城所有关钥；顶礼其足，绕无量匝，殷勤瞻仰，辞退而去。</p>
<p>尔时，善财童子观察思惟善知识教，犹如巨海受大云雨无有厌足，作是念言：“善知识教，犹如春日，生长一切善法根苗；善知识教，犹如满月，凡所照及皆使清凉；善知识教，如夏雪山，能除一切诸兽热渴；善知识教，如芳池日，能开一切善心莲华；善知识教，如大宝洲，种种法宝充满其心；善知识教，如阎浮树，积集一切福智华果；善知识教，如大龙王，于虚空中游戏自在；善知识教，如须弥山无量善法，三十三天于中止住；善知识教，犹如帝释，众会围绕，无能映蔽，能伏异道、修罗军众。”如是思惟。</p>
<p>渐次游行，至海住城，处处寻觅此优婆夷。时，彼众人咸告之言：“善男子，此优婆夷在此城中所住宅内。”善财闻已，即诣其门，合掌而立。</p>
<p>其宅广博，种种庄严，众宝垣墙周匝围绕，四面皆有宝庄严门。善财入已，见优婆夷处于宝座，盛年好色，端正可喜，素服垂发，身无璎珞，其身色相威德光明，除佛菩萨余无能及。于其宅内，敷十亿座，超出人、天一切所有，皆是菩萨业力成就。宅中无有衣服、饮食及余一切资生之物，但于其前置一小器。复有一万童女围绕，威仪色相如天采女，妙宝严具庄饰其身，言音美妙，闻者喜悦，常在左右，亲近瞻仰，思惟观察，曲躬低首，应其教命。彼诸童女，身出妙香，普熏一切；若有众生遇斯香者，皆不退转，无怒害心，无怨结心，无悭嫉心，无谄诳心，无险曲心，无憎爱心，无瞋恚心，无下劣心，无高慢心，生平等心，起大慈心，发利益心，住律仪心，离贪求心。闻其音者，欢喜踊跃；见其身者，悉离贪染。</p>
<p>尔时，善财既见具足优婆夷已，顶礼其足，恭敬围绕，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>彼即告言：“善男子，我得菩萨无尽福德藏解脱门，能于如是一小器中，随诸众生种种欲乐，出生种种美味饮食，悉令充满。假使百众生、千众生、百千众生、亿众生、百亿众生、千亿众生、百千亿那由他众生，乃至不可说不可说众生；假使阎浮提微尘数众生、一四天下微尘数众生，小千世界、中千世界、大千世界，乃至不可说不可说佛刹微尘数众生；假使十方世界一切众生，随其欲乐悉令充满，而其饮食无有穷尽亦不减少。如是饮食，如是种种上味、种种床座、种种衣服、种种卧具、种种车乘、种种华、种种鬘、种种香、种种涂香、种种烧香、种种末香、种种珍宝、种种璎珞、种种幢、种种幡、种种盖、种种上妙资生之具，随意所乐悉令充足。</p>
<p>“又，善男子，假使东方一世界中，声闻、独觉食我食已，皆证声闻、辟支佛果，住最后身；如一世界中，如是百世界、千世界、百千世界、亿世界、百亿世界、千亿世界、百千亿世界、百千亿那由他世界、阎浮提微尘数世界、一四天下微尘数世界、小千国土微尘数世界、中千国土微尘数世界、三千大千国土微尘数世界，乃至不可说不可说佛刹微尘数世界中，所有一切声闻、独觉食我食已，皆证声闻、辟支佛果，住最后身。如于东方，南、西、北方，四维、上、下，亦复如是。</p>
<p>“又，善男子，东方一世界，乃至不可说不可说佛刹微尘数世界中，所有一生所系菩萨食我食已，皆菩提树下坐于道场，降伏魔军，成阿耨多罗三藐三菩提；如东方，南、西、北方，四维、上、下，亦复如是。</p>
<p>“善男子，汝见我此十千童女眷属已不？”</p>
<p>答言：“已见。”</p>
<p>优婆夷言：“善男子，此十千童女而为上首，如是眷属百万阿僧祇，皆悉与我同行、同愿、同善根、同出离道、同清净解、同清净念、同清净趣、同无量觉、同得诸根、同广大心、同所行境、同理、同义、同明了法、同净色相、同无量力、同最精进、同正法音、同随类音、同清净第一音、同赞无量清净功德、同清净业、同清净报、同大慈周普救护一切、同大悲周普成熟众生、同清净身业随缘集起令见者欣悦、同清净口业随世语言宣布法化、同往诣一切诸佛众会道场、同往诣一切佛刹供养诸佛、同能现见一切法门、同住菩萨清净行地。</p>
<p>“善男子，是十千童女，能于此器取上饮食，一刹那顷遍至十方，供养一切后身菩萨、声闻、独觉，乃至遍及诸饿鬼趣，皆令充足。善男子，此十千女以我此器，能于天中充足天食，乃至人中充足人食。善男子，且待须臾，汝当自见。”</p>
<p>说是语时，善财则见无量众生从四门入，皆优婆夷本愿所请。既来集已，敷座令坐，随其所须，给施饮食，悉使充足。告善财言：“善男子，我唯知此无尽福德藏解脱门。如诸菩萨摩诃萨一切功德，犹如大海甚深无尽，犹如虚空广大无际，如如意珠满众生愿，如大聚落所求皆得，如须弥山普集众宝，犹如奥藏常贮法财，犹如明灯破诸黑暗，犹如高盖普荫群生；而我云何能知能说彼功德行？</p>
<p>“善男子，南方有城，名曰大兴；彼有居士，名曰明智。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，瞻仰无厌，辞退而去。</p>
<p>尔时，善财童子得无尽庄严福德藏解脱光明已，思惟彼福德大海，观察彼福德虚空，趣彼福德聚，登彼福德山，摄彼福德藏，入彼福德渊，游彼福德池，净彼福德轮，见彼福德藏，入彼福德门，行彼福德道，修彼福德种。</p>
<p>渐次而行，至大兴城，周遍推求明智居士。于善知识心生渴仰，以善知识熏习其心，于善知识志欲坚固，方便求见诸善知识心不退转，愿得承事诸善知识心无懈倦；知由依止善知识故，能满众善；知由依止善知识故，能生众福；知由依止善知识故，能长众行；知由依止善知识故，不由他教，自能承事一切善友。如是思惟时，长其善根，净其深心，增其根性，益其德本，加其大愿，广其大悲，近一切智，具普贤道，照明一切诸佛正法，增长如来十力光明。</p>
<p>尔时，善财见彼居士在其城内市四衢道七宝台上，处无数宝庄严之座。其座妙好，清净摩尼以为其身，金刚帝青以为其足，宝绳交络，五百妙宝而为校饰；敷天宝衣，建天幢幡，张大宝网，施大宝帐；阎浮檀金以为其盖，毗琉璃宝以为其竿，令人执持以覆其上；鹅王羽翮清净严洁以为其扇；熏众妙香，雨众天华；左右常奏五百乐音，其音美妙过于天乐，众生闻者无不悦豫。十千眷属前后围绕，色相端严，人所喜见，天庄严具以为严饰，于天人中最胜无比，悉已成就菩萨志欲，皆与居士同昔善根，侍立瞻对，承其教命。</p>
<p>尔时，善财顶礼其足，绕无量匝，合掌而立，白言：“圣者，我为利益一切众生故，为令一切众生出诸苦难故，为令一切众生究竟安乐故，为令一切众生出生死海故，为令一切众生住法宝洲故，为令一切众生枯竭爱河故，为令一切众生起大慈悲故，为令一切众生舍离欲爱故，为令一切众生渴仰佛智故，为令一切众生出生死旷野故，为令一切众生乐诸佛功德故，为令一切众生出三界城故，为令一切众生入一切智城故，发阿耨多罗三藐三菩提心，而未知菩萨云何学菩萨行，云何修菩萨道，能为一切众生作依止处？”</p>
<p>长者告言：“善哉！善哉！善男子，汝乃能发阿耨多罗三藐三菩提心。</p>
<p>“善男子，发阿耨多罗三藐三菩提心，是人难得。若能发心，是人则能求菩萨行，值遇善知识恒无厌足，亲近善知识恒无劳倦，供养善知识恒不疲懈，给侍善知识不生忧戚，求觅善知识终不退转，爱念善知识终不放舍，承事善知识无暂休息，瞻仰善知识无时憩止，行善知识教未曾怠惰，禀善知识心无有误失。</p>
<p>“善男子，汝见我此众会人不？”</p>
<p>善财答言：“唯然！已见。”</p>
<p>居士言：“善男子，我已令其发阿耨多罗三藐三菩提心，生如来家，增长白法，安住无量诸波罗蜜，学佛十力，离世间种，住如来种，弃生死轮，转正法轮，灭三恶趣，住正法趣，如诸菩萨悉能救护一切众生。</p>
<p>“善男子，我得随意出生福德藏解脱门，凡有所须，悉满其愿。所谓：衣服、璎珞、象马、车乘、华香、幢盖、饮食、汤药、房舍、屋宅、床座、灯炬、奴婢、牛羊及诸侍使，如是一切资生之物，诸有所须，悉令充满，乃至为说真实妙法。善男子，且待须臾，汝当自见。”</p>
<p>说是语时，无量众生从种种方所、种种世界、种种国土、种种城邑，形类各别，爱欲不同，皆以菩萨往昔愿力，其数无边俱来集会，各随所欲而有求请。</p>
<p>尔时，居士知众普集，须臾系念，仰视虚空；如其所须，悉从空下，一切众会普皆满足。然后复为说种种法。所谓：为得美食而充足者，与说种种集福德行、离贫穷行、知诸法行、成就法喜禅悦食行、修习具足诸相好行、增长成就难屈伏行、善能了达无上食行、成就无尽大威德力降魔冤行；为得好饮而充足者，与其说法，令于生死，舍离爱著，入佛法味；为得种种诸上味者，与其说法，皆令获得诸佛如来上味之相；为得车乘而充足者，与其宣说种种法门，皆令得载摩诃衍乘；为得衣服而充足者，与其说法，令得清净惭愧之衣，乃至如来清净妙色。如是一切靡不周赡，然后悉为如应说法。既闻法已，还归本处。</p>
<p>尔时，居士为善财童子示现菩萨不可思议解脱境界已，告言：“善男子，我唯知此随意出生福德藏解脱门。如诸菩萨摩诃萨成就宝手，遍覆一切十方国土，以自在力普雨一切资生之具，所谓：雨种种色宝、种种色璎珞、种种色宝冠、种种色衣服、种种色音乐、种种色华、种种色香、种种色末香、种种色烧香、种种色宝盖、种种色幢幡，遍满一切众生住处，及诸如来众会道场，或以成熟一切众生，或以供养一切诸佛；而我云何能知能说彼诸功德自在神力？</p>
<p>“善男子，于此南方，有一大城，名师子宫；彼有长者，名法宝髻。汝可往问：菩萨云何学菩萨行、修菩萨道？”</p>
<p>时，善财童子欢喜踊跃，恭敬尊重，如弟子礼，作如是念：“由此居士护念于我，令我得见一切智道，不断爱念善知识见，不坏尊重善知识心，常能随顺善知识教，决定深信善知识语，恒发深心事善知识。”顶礼其足，绕无量匝，殷勤瞻仰，辞退而去。</p>
<h2 id="大方广佛华严经卷第六十六"><a href="#大方广佛华严经卷第六十六" class="headerlink" title="大方广佛华严经卷第六十六"></a>大方广佛华严经卷第六十六</h2><h3 id="入法界品第三十九之七"><a href="#入法界品第三十九之七" class="headerlink" title="入法界品第三十九之七"></a>入法界品第三十九之七</h3><p>尔时，善财童子于明智居士所，闻此解脱已，游彼福德海，治彼福德田，仰彼福德山，趣彼福德津，开彼福德藏，观彼福德法，净彼福德轮，味彼福德聚，生彼福德力，增彼福德势。</p>
<p>渐次而行，向师子城，周遍推求宝髻长者。见此长者在于市中，遽即往诣，顶礼其足，绕无数匝，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？善哉圣者，愿为我说诸菩萨道，我乘此道趣一切智！”</p>
<p>尔时，长者执善财手，将诣所居，示其舍宅，作如是言：“善男子，且观我家。”</p>
<p>尔时，善财见其舍宅，清净光明，真金所成，白银为墙，玻璃为殿，绀琉璃宝以为楼阁，砗磲妙宝而作其柱，百千种宝周遍庄严；赤珠摩尼为师子座；摩尼为帐，真珠为网，弥覆其上；玛瑙宝池香水盈满，无量宝树周遍行列；其宅广博，十层八门。</p>
<p>善财入已，次第观察。见最下层，施诸饮食。见第二层，施诸宝衣。见第三层，布施一切宝庄严具。见第四层，施诸采女并及一切上妙珍宝。见第五层，乃至五地菩萨云集，演说诸法利益世间，成就一切陀罗尼门、诸三昧印、诸三昧行智慧光明。见第六层，有诸菩萨皆已成就甚深智慧，于诸法性明了通达，成就广大总持三昧无障碍门，所行无碍，不住二法，在不可说妙庄严道场中而共集会，分别显示般若波罗蜜门，所谓：寂静藏般若波罗蜜门、善分别诸众生智般若波罗蜜门、不可动转般若波罗蜜门、离欲光明般若波罗蜜门、不可降伏藏般若波罗蜜门、照众生轮般若波罗蜜门、海藏般若波罗蜜门、普眼舍得般若波罗蜜门、入无尽藏般若波罗蜜门、一切方便海般若波罗蜜门、入一切世间海般若波罗蜜门、无碍辩才般若波罗蜜门、随顺众生般若波罗蜜门、无碍光明般若波罗蜜门、常观宿缘而布法云般若波罗蜜门，说如是等百万阿僧祇般若波罗蜜门。见第七层，有诸菩萨得如响忍，以方便智分别观察而得出离，悉能闻持诸佛正法。见第八层，无量菩萨共集其中，皆得神通无有退堕，能以一音遍十方刹，其身普现一切道场，尽于法界靡不周遍，普入佛境，普见佛身，普于一切佛众会中而为上首演说于法。见第九层，一生所系诸菩萨众于中集会。见第十层，一切如来充满其中，从初发心，修菩萨行，超出生死，成满大愿及神通力，净佛国土道场众会，转正法轮，调伏众生。如是一切，悉使明见。</p>
<p>尔时，善财见是事已，白言：“圣者，何缘致此清净众会？种何善根获如是报？”</p>
<p>长者告言：“善男子，我念过去，过佛刹微尘数劫，有世界，名圆满庄严，佛号无边光明法界普庄严王如来、应、正等觉，十号圆满。彼佛入城，我奏乐音，并烧一丸香而以供养，以此功德回向三处，谓：永离一切贫穷困苦、常见诸佛及善知识、恒闻正法，故获斯报。</p>
<p>“善男子，我唯知此菩萨无量福德宝藏解脱门。如诸菩萨摩诃萨，得不思议功德宝藏，入无分别如来身海，受无分别无上法云，修无分别功德道具，起无分别普贤行网，入无分别三昧境界，等无分别菩萨善根，住无分别如来所住，证无分别三世平等，住无分别普眼境界，住一切劫无有疲厌；而我云何能知能说彼功德行？</p>
<p>“善男子，于此南方，有一国土，名曰藤根；其土有城，名曰普门；中有长者，名为普眼。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<p>尔时，善财童子于宝髻长者所，闻此解脱已，深入诸佛无量知见，安住菩萨无量胜行，了达菩萨无量方便，希求菩萨无量法门，清净菩萨无量信解，明利菩萨无量诸根，成就菩萨无量欲乐，通达菩萨无量行门，增长菩萨无量愿力，建立菩萨无能胜幢，起菩萨智照菩萨法。</p>
<p>渐次而行，至藤根国，推问求觅彼城所在。虽历艰难，不惮劳苦，但唯正念善知识教，愿常亲近承事供养，遍策诸根离众放逸。然后乃得见普门城，百千聚落周匝围绕，雉堞崇峻，衢路宽平。见彼长者，往诣其所，于前顶礼，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？”</p>
<p>长者告言：“善哉！善哉！善男子，汝已能发阿耨多罗三藐三菩提心。</p>
<p>“善男子，我知一切众生诸病：风黄、痰热、鬼魅、蛊毒，乃至水火之所伤害。如是一切所生诸疾，我悉能以方便救疗。</p>
<p>“善男子，十方众生诸有病者咸来我所，我皆疗治，令其得差；复以香汤沐浴其身，香华、璎珞、名衣、上服、种种庄严，施诸饮食及以财宝，悉令充足无所乏短。然后各为如应说法：为贪欲多者，教不净观；瞋恚多者，教慈悲观；愚痴多者，教其分别种种法相；等分行者，为其显示殊胜法门。为欲令其发菩提心，称扬一切诸佛功德；为欲令其起大悲意，显示生死无量苦恼；为欲令其增长功德，赞叹修习无量福智；为欲令其发大誓愿，称赞调伏一切众生；为欲令其修普贤行，说诸菩萨于一切刹、一切劫住，修诸行网；为欲令其具佛相好，称扬赞叹檀波罗蜜；为欲令其得佛净身，悉能遍至一切处故，称扬赞叹尸波罗蜜；为欲令其得佛清净不思议身，称扬赞叹忍波罗蜜；为欲令其获于如来无能胜身，称扬赞叹精进波罗蜜；为欲令其得于清净无与等身，称扬赞叹禅波罗蜜；为欲令其显现如来清净法身，称扬赞叹般若波罗蜜；为欲令其现佛世尊清净色身，称扬赞叹方便波罗蜜；为欲令其为诸众生住一切劫，称扬赞叹愿波罗蜜；为欲令其现清净身，悉过一切诸佛刹土，称扬赞叹力波罗蜜；为欲令其现清净身，随众生心悉使欢喜，称扬赞叹智波罗蜜；为欲令其获于究竟净妙之身，称扬赞叹永离一切诸不善法。如是施已，各令还去。</p>
<p>“善男子，我又善知和合一切诸香要法，所谓：无等香、辛头波罗香、无胜香、觉悟香、阿卢那跋底香、坚黑栴檀香、乌洛迦栴檀香、沉水香、不动诸根香，如是等香，悉知调理和合之法。</p>
<p>“又，善男子，我持此香以为供养，普见诸佛，所愿皆满，所谓：救护一切众生愿、严净一切佛刹愿、供养一切如来愿。</p>
<p>“又，善男子，燃此香时，一一香中出无量香，遍至十方一切法界一切诸佛众会道场，或为香宫，或为香殿，如是香栏槛、香垣墙、香却敌、香户牖、香重阁、香半月、香盖、香幢、香幡、香帐、香罗网、香形像、香庄严具、香光明、香云雨，处处充满以为庄严。</p>
<p>“善男子，我唯知此令一切众生普见诸佛欢喜法门。如诸菩萨摩诃萨如大药王，若见、若闻、若忆念、若同住、若随行往、若称名号，皆获利益，无空过者；若有众生暂得值遇，必令消灭一切烦恼，入于佛法，离诸苦蕴，永息一切生死怖畏，到无所畏一切智处，摧坏一切老死大山，安住平等寂灭之乐。而我云何能知能说彼功德行？</p>
<p>“善男子，于此南方，有一大城，名多罗幢；彼中有王，名无厌足。汝诣彼问：菩萨云何学菩萨行、修菩萨道？”</p>
<p>时，善财童子礼普眼足，绕无量匝，殷勤瞻仰，辞退而去。</p>
<p>尔时，善财童子忆念思惟善知识教，念善知识：“能摄受我，能守护我，令我于阿耨多罗三藐三菩提无有退转。”如是思惟，生欢喜心、净信心、广大心、怡畅心、踊跃心、欣庆心、胜妙心、寂静心、庄严心、无著心、无碍心、平等心、自在心、住法心、遍往佛刹心、见佛庄严心、不舍十力心。</p>
<p>渐次游行，经历国土、村邑、聚落，至多罗幢城，问无厌足王所在之处，诸人答言：“此王今者在于正殿，坐师子座，宣布法化，调御众生，可治者治，可摄者摄，罚其罪恶，决其诤讼，抚其孤弱，皆令永断杀、盗、邪淫，亦令禁止妄言、两舌、恶口、绮语，又使远离贪、瞋、邪见。”时，善财童子依众人语，寻即往诣。</p>
<p>遥见彼王坐那罗延金刚之座，阿僧祇宝以为其足，无量宝像以为庄严，金绳为网弥覆其上；如意摩尼以为宝冠庄严其首，阎浮檀金以为半月庄严其额，帝青摩尼以为耳珰相对垂下，无价摩尼以为璎珞庄严其颈，天妙摩尼以为印钏庄严其臂；阎浮檀金以为其盖，众宝间错以为轮辐，大琉璃宝以为其竿，光味摩尼以为其脐，杂宝为铃恒出妙音，放大光明周遍十方，如是宝盖而覆其上。</p>
<p>阿那罗王有大力势，能伏他众，无能与敌；以离垢缯而系其顶，十千大臣前后围绕共理王事。其前复有十万猛卒，形貌丑恶，衣服褊陋，执持器仗，攘臂瞋目，众生见者无不恐怖。无量众生犯王教敕，或盗他物，或害他命，或侵他妻，或生邪见，或起瞋恨，或怀贪嫉，作如是等种种恶业，身被五缚，将诣王所，随其所犯而治罚之。或断手足，或截耳鼻，或挑其目，或斩其首，或剥其皮，或解其体，或以汤煮，或以火焚，或驱上高山推令堕落，有如是等无量楚毒；发声号叫，譬如众合大地狱中。</p>
<p>善财见已，作如是念：“我为利益一切众生，求菩萨行，修菩萨道。今者，此王灭诸善法，作大罪业，逼恼众生，乃至断命，曾不顾惧未来恶道。云何于此而欲求法，发大悲心救护众生？”</p>
<p>作是念时，空中有天而告之言：“善男子，汝当忆念普眼长者善知识教。”</p>
<p>善财仰视而白之曰：“我常忆念，初不敢忘。”</p>
<p>天曰：“善男子，汝莫厌离善知识语，善知识者能引导汝至无险难安隐之处。善男子，菩萨善巧方便智不可思议，摄受众生智不可思议，护念众生智不可思议，成熟众生智不可思议，守护众生智不可思议，度脱众生智不可思议，调伏众生智不可思议。”</p>
<p>时，善财童子闻此语已，即诣王所，顶礼其足，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>时，阿那罗王理王事已，执善财手，将入宫中，命之同坐，告言：“善男子，汝应观我所住宫殿。”</p>
<p>善财如语即遍观察，见其宫殿广大无比，皆以妙宝之所合成，七宝为墙周匝围绕，百千众宝以为楼阁，种种庄严悉皆妙好，不思议摩尼宝网罗覆其上；十亿侍女端正殊绝，威仪进止皆悉可观，凡所施为无非巧妙，先起后卧软意承旨。</p>
<p>时，阿那罗王告善财言：“善男子，于意云何？我若实作如是恶业，云何而得如是果报、如是色身、如是眷属、如是富赡、如是自在？</p>
<p>“善男子，我得菩萨如幻解脱。善男子，我此国土所有众生，多行杀、盗乃至邪见，作余方便不能令其舍离恶业。善男子，我为调伏彼众生故，化作恶人造诸罪业受种种苦，令其一切作恶众生见是事已，心生惶怖，心生厌离，心生怯弱，断其所作一切恶业，发阿耨多罗三藐三菩提意。善男子，我以如是巧方便故，令诸众生，舍十恶业，住十善道，究竟快乐，究竟安隐，究竟住于一切智地。善男子，我身、语、意未曾恼害于一众生。善男子，如我心者，宁于未来受无间苦，终不发生一念之意与一蚊一蚁而作苦事，况复人耶！人是福田，能生一切诸善法故。</p>
<p>“善男子，我唯得此如幻解脱。如诸菩萨摩诃萨得无生忍，知诸有趣悉皆如幻，菩萨诸行悉皆如化，一切世间悉皆如影，一切诸法悉皆如梦，入真实相无碍法门，修行帝网一切诸行，以无碍智行于境界，普入一切平等三昧，于陀罗尼已得自在；而我云何能知能说彼功德行？</p>
<p>“善男子，于此南方，有城名妙光；王名大光。汝诣彼问：菩萨云何学菩萨行、修菩萨道？”</p>
<p>时，善财童子顶礼王足，绕无数匝，辞退而去。</p>
<p>尔时，善财童子一心正念彼王所得幻智法门，思惟彼王如幻解脱，观察彼王如幻法性，发如幻愿，净如幻法，普于一切如幻三世起于种种如幻变化，如是思惟。</p>
<p>渐次游行，或至人间城邑、聚落，或经旷野、岩谷、险难，无有疲懈，未曾休息。然后乃至妙光大城，而问人言：“妙光大城在于何所？”人咸报言：“妙光城者，今此城是，是大光王之所住处。”</p>
<p>时，善财童子欢喜踊跃，作如是念：“我善知识在此城中，我今必当亲得奉见，闻诸菩萨所行之行，闻诸菩萨出要之门，闻诸菩萨所证之法，闻诸菩萨不思议功德，闻诸菩萨不思议自在，闻诸菩萨不思议平等，闻诸菩萨不思议勇猛，闻诸菩萨不思议境界广大清净。”作是念已，入妙光城。</p>
<p>见此大城，以金、银、琉璃、玻璃、真珠、砗磲、玛瑙七宝所成，七宝深堑，七重围绕；八功德水盈满其中，底布金沙，优钵罗华、波头摩华、拘物头华、芬陀利华遍布其上；宝多罗树七重行列，七种金刚以为其垣各各围绕，所谓：师子光明金刚垣、无能超胜金刚垣、不可沮坏金刚垣、不可毁缺金刚垣、坚固无碍金刚垣、胜妙网藏金刚垣、离尘清净金刚垣，悉以无数摩尼妙宝间错庄严，种种众宝而为埤堄。其城纵广一十由旬，周回八方，面开八门，皆以七宝周遍严饰，毗琉璃宝以为其地，种种庄严甚可爱乐。</p>
<p>其城之内，十亿衢道，一一道间，皆有无量万亿众生于中止住。有无数阎浮檀金楼阁，毗琉璃摩尼网罗覆其上；无数银楼阁，赤真珠摩尼网罗覆其上；无数毗琉璃楼阁，妙藏摩尼网罗覆其上；无数玻璃楼阁，无垢藏摩尼王网罗覆其上；无数光照世间摩尼宝楼阁，日藏摩尼王网罗覆其上；无数帝青摩尼宝楼阁，妙光摩尼王网罗覆其上；无数众生海摩尼王楼阁，焰光明摩尼王网罗覆其上；无数金刚宝楼阁，无能胜幢摩尼王网罗覆其上；无数黑栴檀楼阁，天曼陀罗华网罗覆其上；无数无等香王楼阁，种种华网罗覆其上。</p>
<p>其城复有无数摩尼网、无数宝铃网、无数天香网、无数天华网、无数宝形像网，无数宝衣帐、无数宝盖帐、无数宝楼阁帐、无数宝华鬘帐之所弥覆，处处建立宝盖、幢、幡。</p>
<p>当此城中，有一楼阁，名正法藏，阿僧祇宝以为庄严，光明赫奕最胜无比，众生见者心无厌足，彼大光王常处其中。</p>
<p>尔时，善财童子于此一切珍宝妙物，乃至男女、六尘境界，皆无爱著，但正思惟究竟之法，一心愿乐见善知识。</p>
<p>渐次游行，见大光王去于所住楼阁不远四衢道中，坐如意摩尼宝莲华藏广大庄严师子之座，绀琉璃宝以为其足，金缯为帐，众宝为网，上妙天衣以为茵褥。其王于上结跏趺坐，二十八种大人之相、八十随好而以严身；如真金山，光色炽盛；如净空日，威光赫奕；如盛满月，见者清凉；如梵天王，处于梵众；亦如大海，功德法宝无有边际；亦如雪山，相好树林以为严饰；亦如大云，能震法雷，启悟群品；亦如虚空，显现种种法门星象；如须弥山，四色普现众生心海；亦如宝洲，种种智宝充满其中。</p>
<p>于王座前，有金、银、琉璃、摩尼、真珠、珊瑚、琥珀、珂贝、璧玉诸珍宝聚，衣服、璎珞及诸饮食无量无边种种充满。复见无量百千万亿上妙宝车、百千万亿诸天妓乐、百千万亿天诸妙香、百千万亿病缘汤药资生之具，如是一切悉皆珍好。无量乳牛，蹄角金色；无量千亿端正女人，上妙栴檀以涂其体，天衣、璎珞种种庄严，六十四能靡不该练，世情礼则悉皆善解，随众生心而以给施。</p>
<p>城邑、聚落、四衢道侧，悉置一切资生之具。一一道傍皆有二十亿菩萨，以此诸物给施众生，为欲普摄众生故，为令众生欢喜故，为令众生踊跃故，为令众生心净故，为令众生清凉故，为灭众生烦恼故，为令众生知一切义理故，为令众生入一切智道故，为令众生舍冤敌心故，为令众生离身、语恶故，为令众生拔诸邪见故，为令众生净诸业道故。</p>
<p>时，善财童子五体投地，顶礼其足，恭敬右绕，经无量匝，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>时，王告言：“善男子，我净修菩萨大慈幢行，我满足菩萨大慈幢行。善男子，我于无量百千万亿乃至不可说不可说佛所，问难此法，思惟观察，修习庄严。</p>
<p>“善男子，我以此法为王，以此法教敕，以此法摄受，以此法随逐世间，以此法引导众生，以此法令众生修行，以此法令众生趣入，以此法与众生方便，以此法令众生熏习，以此法令众生起行，以此法令众生安住思惟诸法自性，以此法令众生安住慈心，以慈为主，具足慈力；如是，令住利益心、安乐心、哀愍心、摄受心、守护众生不舍离心、拔众生苦无休息心。我以此法令一切众生毕竟快乐，恒自悦豫，身无诸苦，心得清凉，断生死爱，乐正法乐，涤烦恼垢，破恶业障，绝生死流，入真法海，断诸有趣，求一切智，净诸心海，生不坏信。善男子，我已住此大慈幢行，能以正法教化世间。</p>
<p>“善男子，我国土中一切众生，皆于我所无有恐怖。善男子，若有众生贫穷困乏，来至我所而有求索。我开库藏，恣其所取，而语之言：‘莫造诸恶，莫害众生，莫起诸见，莫生执著。汝等贫乏，若有所须，当来我所及四衢道，一切诸物种种具足，随意而取勿生疑难。’</p>
<p>“善男子，此妙光城所住众生，皆是菩萨发大乘意，随心所欲，所见不同，或见此城其量狭小，或见此城其量广大；或见土沙以为其地，或见众宝而以庄严；或见聚土以为垣墙，或见宝墙周匝围绕；或见其地多诸瓦石高下不平，或见无量大摩尼宝间错庄严平坦如掌；或见屋宅土木所成，或见殿堂及诸楼阁、阶墀、窗闼、轩槛、户牖──如是一切无非妙宝。</p>
<p>“善男子，若有众生其心清净，曾种善根供养诸佛，发心趣向一切智道，以一切智为究竟处，及我昔时修菩萨行曾所摄受，则见此城众宝严净；余皆见秽。</p>
<p>“善男子，此国土中一切众生，五浊世时乐作诸恶。我心哀愍而欲救护，入于菩萨大慈为首随顺世间三昧之门。入此三昧时，彼诸众生所有怖畏心、恼害心、冤敌心、诤论心，如是诸心，悉自消灭。何以故？入于菩萨大慈为首顺世三昧，法如是故。善男子，且待须臾，自当现见。”</p>
<p>时，大光王即入此定。其城内外六种震动，诸宝地、宝墙、宝堂、宝殿、台观、楼阁、阶砌、户牖，如是一切咸出妙音，悉向于王曲躬敬礼。妙光城内所有居人，靡不同时欢喜踊跃，俱向王所举身投地。村营、城邑一切人众，咸来见王，欢喜敬礼。</p>
<p>近王所住，鸟兽之属，互相瞻视，起慈悲心，咸向王前恭敬礼拜。一切山原及诸草树，莫不回转向王敬礼。陂池、泉井及以河海，悉皆腾溢，流注王前。十千龙王起大香云，激电震雷，注微细雨。有十千天王，所谓：忉利天王、夜摩天王、兜率陀天王、善变化天王、他化自在天王，如是等而为上首，于虚空中作众妓乐。无数天女歌咏赞叹，雨无数华云、无数香云、无数宝鬘云、无数宝衣云、无数宝盖云、无数宝幢云、无数宝幡云，于虚空中而为庄严，供养其王。伊罗婆拏大象王，以自在力，于虚空中敷布无数大宝莲华，垂无数宝璎珞、无数宝缯带、无数宝鬘、无数宝严具、无数宝华、无数宝香，种种奇妙以为严饰，无数采女种种歌赞。</p>
<p>阎浮提内复有无量百千万亿诸罗刹王、诸夜叉王、鸠槃荼王、毗舍阇王，或住大海，或居陆地，饮血啖肉，残害众生；皆起慈心，愿行利益，明识后世，不造诸恶；恭敬合掌，顶礼于王。如阎浮提，余三天下，乃至三千大千世界，乃至十方百千万亿那由他世界中，所有一切毒恶众生悉亦如是。</p>
<p>时，大光王从三昧起，告善财言：“善男子，我唯知此菩萨大慈为首随顺世间三昧门。如诸菩萨摩诃萨为高盖，慈心普荫诸众生故；为修行，下、中、上行悉等行故；为大地，能以慈心任持一切诸众生故；为满月，福德光明于世间中平等现故；为净日，以智光明照耀一切所知境故；为明灯，能破一切众生心中诸黑暗故；为水清珠，能清一切众生心中谄诳浊故；为如意宝，悉能满足一切众生心所愿故；为大风，速令众生修习三昧入一切智大城中故。而我云何能知其行，能说其德，能称量彼福德大山，能瞻仰彼功德众星，能观察彼大愿风轮，能趣入彼甚深法门，能显示彼庄严大海，能阐明彼普贤行门，能开示彼诸三昧窟，能赞叹彼大慈悲云？</p>
<p>“善男子，于此南方，有一王都，名曰安住；有优婆夷，名曰不动。汝诣彼问：菩萨云何学菩萨行、修菩萨道？”</p>
<p>时，善财童子顶礼王足，绕无数匝，殷勤瞻仰，辞退而去。</p>
<p>尔时，善财童子出妙光城，游行道路，正念思惟大光王教，忆念菩萨大慈幢行门，思惟菩萨随顺世间三昧光明门，增长彼不思议愿福德自在力，坚固彼不思议成熟众生智，观察彼不思议不共受用大威德，忆念彼不思议差别相，思惟彼不思议清净眷属，思惟彼不思议所作业；生欢喜心，生净信心，生猛利心，生欣悦心，生踊跃心，生庆幸心，生无浊心，生清净心，生坚固心，生广大心，生无尽心。如是思惟，悲泣流泪，念善知识实为希有，出生一切诸功德处，出生一切诸菩萨行，出生一切菩萨净念，出生一切陀罗尼轮，出生一切三昧光明，出生一切诸佛知见，普雨一切诸佛法雨，显示一切菩萨愿门，出生难思智慧光明，增长一切菩萨根芽。又作是念：“善知识者，能普救护一切恶道，能普演说诸平等法，能普显示诸夷险道，能普开阐大乘奥义，能普劝发普贤诸行，能普引到一切智城，能普令入法界大海，能普令见三世法海，能普授与众圣道场，能普增长一切白法。”</p>
<p>善财童子如是悲哀思念之时，彼常随逐觉悟菩萨、如来使天，于虚空中而告之言：“善男子，其有修行善知识教，诸佛世尊悉皆欢喜；其有随顺善知识语，则得近于一切智地；其有能于善知识语无疑惑者，则常值遇一切善友；其有发心愿常不离善知识者，则得具足一切义利。善男子，汝可往诣安住王都，即当得见不动优婆夷大善知识。”</p>
<p>时，善财童子从彼三昧智光明起，渐次游行，至安住城，周遍推求不动优婆夷今在何所？无量人众咸告之言：“善男子，不动优婆夷身是童女，在其家内，父母守护，与自亲属无量人众演说妙法。”善财童子闻是语已，其心欢喜，如见父母，即诣不动优婆夷舍。</p>
<p>入其宅内，见彼堂宇，金色光明普皆照耀，遇斯光者身意清凉。善财童子光明触身，即时获得五百三昧门，所谓：了一切希有相三昧门、入寂静三昧门、远离一切世间三昧门、普眼舍得三昧门、如来藏三昧门，得如是等五百三昧门；以此三昧门故，身心柔软，如七日胎。又闻妙香，非诸天、龙、乾闼婆等人与非人之所能有。</p>
<p>善财童子前诣其所，恭敬合掌，一心观察，见其形色端正殊妙，十方世界一切女人无有能及，况其过者？唯除如来及以一切灌顶菩萨。口出妙香，宫殿庄严，并其眷属悉无与等，况复过者？十方世界一切众生，无有于此优婆夷所起染著心；若得暂见，所有烦恼悉自消灭。譬如百万大梵天王，决定不生欲界烦恼；其有见此优婆夷者，所有烦恼应知亦然。十方众生观此女人皆无厌足，唯除具足大智慧者。</p>
<p>尔时，善财童子曲躬合掌，正念观察，见此女人，其身自在不可思议，色相颜容世无与等，光明洞彻物无能障，普为众生而作利益，其身毛孔恒出妙香，眷属无边，宫殿第一，功德深广莫知涯际；心生欢喜，以颂赞曰：</p>
<p>“守护清净戒，修行广大忍，精进不退转，光明照世间。”</p>
<p>尔时，善财童子说此颂已，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>时，不动优婆夷以菩萨柔软语、悦意语，慰喻善财，而告之言：“善哉！善哉！善男子，汝已能发阿耨多罗三藐三菩提心。善男子，我得菩萨难摧伏智慧藏解脱门，我得菩萨坚固受持行门，我得菩萨一切法平等地总持门，我得菩萨照明一切法辩才门，我得菩萨求一切法无疲厌三昧门。”</p>
<p>善财童子言：“圣者，菩萨难摧伏智慧藏解脱门，乃至求一切法无疲厌三昧门，境界云何？”</p>
<p>童女言：“善男子，此处难知。”</p>
<p>善财白言：“唯愿圣者，承佛神力，为我宣说！我当因善知识，能信能受，能知能了，趣入观察，修习随顺，离诸分别，究竟平等。”</p>
<p>优婆夷言：“善男子，过去世中有劫，名离垢，佛号修臂。时，有国王名曰电授，唯有一女，即我身是。我于夜分废音乐时，父母兄弟悉已眠寝，五百童女亦皆昏寐。我于楼上仰观星宿，于虚空中见彼如来如宝山王，无量无边天龙八部、诸菩萨众所共围绕，佛身普放大光明网周遍十方无所障碍，佛身毛孔皆出妙香。我闻是香，身体柔软，心生欢喜；便从楼下至于地上，合十指爪，顶礼于佛。又观彼佛不见顶相，观身左右莫知边际。思惟彼佛诸相随好无有厌足，窃自念言：‘此佛世尊作何等业，获于如是上妙之身，相好圆满，光明具足，眷属成就，宫殿严好，福德智慧悉皆清净，总持三昧不可思议，神通自在，辩才无碍？’</p>
<p>“善男子，尔时，如来知我心念，即告我言：‘汝应发不可坏心，灭诸烦恼；应发无能胜心，破诸取著；应发无退怯心，入深法门；应发能堪耐心，救恶众生；应发无迷惑心，普于一切诸趣受生；应发无厌足心，求见诸佛无有休息；应发无知足心，悉受一切如来法雨；应发正思惟心，普生一切佛法光明；应发大住持心，普转一切诸佛法轮；应发广流通心，随众生欲施其法宝。’</p>
<p>“善男子，我于彼佛所闻如是法，求一切智，求佛十力，求佛辩才，求佛光明，求佛色身，求佛相好，求佛众会，求佛国土，求佛威仪，求佛寿命。发是心已，其心坚固犹如金刚，一切烦恼及以二乘悉不能坏。</p>
<p>“善男子，我发是心已来，经阎浮提微尘数劫，尚不生于念欲之心，况行其事？尔所劫中，于自亲属不起瞋心，况他众生？尔所劫中，于其自身不生我见，况于众具而计我所？尔所劫中，死时、生时及住胎藏，未曾迷惑起众生想及无记心，况于余时？尔所劫中，乃至梦中随见一佛未曾忘失，何况菩萨十眼所见？尔所劫中，受持一切如来正法，未曾忘失一文一句，乃至世俗所有言辞尚不忘失，何况如来金口所说？尔所劫中，受持一切如来法海，一文一句无不思惟、无不观察，乃至一切世俗之法亦复如是。尔所劫中，受持如是一切法海，未曾于一法中不得三昧，乃至世间技术之法，一一法中悉亦如是。尔所劫中，住持一切如来法轮，随所住持，未曾废舍一文一句，乃至不曾生于世智，唯除为欲调众生故。尔所劫中，见诸佛海，未曾于一佛所不得成就清净大愿，乃至于诸化佛之所悉亦如是。尔所劫中，见诸菩萨修行妙行，无有一行我不成就。尔所劫中，所有众生，无一众生我不劝发阿耨多罗三藐三菩提心，未曾劝一众生发于声闻、辟支佛意。尔所劫中，于一切佛法，乃至一文一句，不生疑惑，不生二想，不生分别想，不生种种想，不生执著想，不生胜劣想，不生爱憎想。</p>
<p>“善男子，我从是来，常见诸佛，常见菩萨，常见真实善知识，常闻诸佛愿，常闻菩萨行，常闻菩萨波罗蜜门，常闻菩萨地智光明门，常闻菩萨无尽藏门，常闻入无边世界网门，常闻出生无边众生界因门，常以清净智慧光明除灭一切众生烦恼，常以智慧生长一切众生善根，常随一切众生所乐示现其身，常以清净上妙言音开悟法界一切众生。</p>
<p>“善男子，我得菩萨求一切法无厌足庄严门，我得一切法平等地总持门，现不思议自在神变。汝欲见不？”</p>
<p>善财言：“唯！我心愿见。”</p>
<p>尔时，不动优婆夷坐于龙藏师子之座，入求一切法无厌足庄严三昧门、不空轮庄严三昧门、十力智轮现前三昧门、佛种无尽藏三昧门，入如是等一万三昧门。入此三昧门时，十方各有不可说佛刹微尘数世界六种震动，皆悉清净琉璃所成；一一世界中，有百亿四天下，百亿如来或住兜率天乃至般涅槃；一一如来放光明网，周遍法界道场众会，清净围绕，转妙法轮，开悟群生。</p>
<p>时，不动优婆夷从三昧起，告善财言：“善男子，汝见此不？”</p>
<p>善财言：“唯！我皆已见。”</p>
<p>优婆夷言：“善男子，我唯得此求一切法无厌足三昧光明，为一切众生说微妙法，皆令欢喜。如诸菩萨摩诃萨，如金翅鸟，游行虚空无所障碍，能入一切众生大海，见有善根已成熟者，便即执取置菩提岸；又如商客，入大宝洲，采求如来十力智宝；又如渔师，持正法网，入生死海，于爱水中漉诸众生；如阿修罗王，能遍[打-丁+毛]动三有大城诸烦恼海；又如日轮，出现虚空，照爱水泥，令其干竭；又如满月，出现虚空，令可化者心华开敷；又如大地，普皆平等，无量众生于中止住，增长一切善法根芽；又如大风，所向无碍，能拔一切诸见大树；如转轮王，游行世间，以四摄事摄诸众生。而我云何能知能说彼功德行？</p>
<p>“善男子，于此南方，有一大城，名无量都萨罗；其中有一出家外道，名曰遍行。汝往彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，殷勤瞻仰，辞退而去。</p>
<h2 id="大方广佛华严经卷第六十七"><a href="#大方广佛华严经卷第六十七" class="headerlink" title="大方广佛华严经卷第六十七"></a>大方广佛华严经卷第六十七</h2><h3 id="入法界品第三十九之八"><a href="#入法界品第三十九之八" class="headerlink" title="入法界品第三十九之八"></a>入法界品第三十九之八</h3><p>尔时，善财童子于不动优婆夷所得闻法已，专心忆念所有教诲，皆悉信受，思惟观察。</p>
<p>渐渐游行，经历国邑，至都萨罗城，于日没时入彼城中，廛店、邻里、四衢道侧，处处寻觅遍行外道。</p>
<p>城东有山，名曰善德。善财童子于中夜时，见此山顶草树岩巘，光明照耀如日初出；见此事已，生大欢喜，作是念言：“我必于此见善知识。”便从城出而登彼山，见此外道于其山上平坦之处徐步经行，色相圆满，威光照耀，大梵天王所不能及，十千梵众之所围绕。往诣其所，头顶礼足，绕无量匝，于前合掌而作是言：“圣者，我已先发阿耨多罗三藐三菩提心，而我未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>遍行答言：“善哉！善哉！善男子，我已安住至一切处菩萨行，已成就普观世间三昧门，已成就无依无作神通力，已成就普门般若波罗蜜。善男子，我普于世间种种方所、种种形貌、种种行解、种种殁生一切诸趣。所谓：天趣、龙趣、夜叉趣、乾闼婆、阿修罗、迦楼罗、紧那罗、摩睺罗伽、地狱、畜生、阎罗王界、人非人等，一切诸趣，或住诸见，或信二乘，或复信乐大乘之道。如是一切诸众生中，我以种种方便、种种智门而为利益。所谓：或为演说一切世间种种技艺，令得具足一切巧术陀罗尼智；或为演说四摄方便，令得具足一切智道；或为演说诸波罗蜜，令其回向一切智位；或为称赞大菩提心，令其不失无上道意；或为称赞诸菩萨行，令其满足净佛国土度众生愿；或为演说造诸恶行受地狱等种种苦报，令于恶业深生厌离；或为演说供养诸佛种诸善根决定获得一切智果，令其发起欢喜之心；或为赞说一切如来、应、正等觉所有功德，令乐佛身求一切智；或为赞说诸佛威德，令其愿乐佛不坏身；或为赞说佛自在身，令求如来无能映蔽大威德体。</p>
<p>“又，善男子，此都萨罗城中，一切方所一切族类，若男若女诸人众中，我皆以方便示同其形，随其所应而为说法。诸众生等，悉不能知我是何人、从何而至，唯令闻者如实修行。善男子，如于此城利益众生，于阎浮提城邑聚落，所有人众住止之处，悉亦如是而为利益。</p>
<p>“善男子，阎浮提内九十六众，各起异见而生执著，我悉于中方便调伏，令其舍离所有诸见；如阎浮提，余四天下亦复如是；如四天下，三千大千世界亦复如是；如三千大千世界，如是十方无量世界诸众生海，我悉于中，随诸众生心之所乐，以种种方便、种种法门，现种种色身，以种种言音而为说法，令得利益。</p>
<p>“善男子，我唯知此至一切处菩萨行。如诸菩萨摩诃萨，身与一切众生数等，得与众生无差别身，以变化身普入诸趣，于一切处皆现受生，普现一切众生之前，清净光明遍照世间，以无碍愿住一切劫，得如帝网诸无等行，常勤利益一切众生，恒与共居而无所著，普于三世悉皆平等，以无我智周遍照耀，以大悲藏一切观察；而我云何能知能说彼功德行？</p>
<p>“善男子，于此南方，有一国土，名为广大；有鬻香长者，名优钵罗华。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，殷勤瞻仰，辞退而去。</p>
<p>尔时，善财童子因善知识教，不顾身命，不著财宝，不乐人众，不耽五欲，不恋眷属，不重王位；唯愿化度一切众生，唯愿严净诸佛国土，唯愿供养一切诸佛，唯愿证知诸法实性，唯愿修集一切菩萨大功德海，唯愿修行一切功德终无退转，唯愿恒于一切劫中以大愿力修菩萨行，唯愿普入一切诸佛众会道场，唯愿入一三昧门普现一切三昧门自在神力，唯愿于佛一毛孔中见一切佛心无厌足，唯愿得一切法智慧光明能持一切诸佛法藏，专求此等一切诸佛菩萨功德。</p>
<p>渐次游行，至广大国，诣长者所，顶礼其足，绕无量匝，合掌而立，白言：“圣者，我已先发阿耨多罗三藐三菩提心，欲求一切佛平等智慧，欲满一切佛无量大愿，欲净一切佛最上色身，欲见一切佛清净法身，欲知一切佛广大智身，欲净治一切菩萨诸行，欲照明一切菩萨三昧，欲安住一切菩萨总持，欲除灭一切所有障碍，欲游行一切十方世界，而未知菩萨云何学菩萨行、云何修菩萨道，而能出生一切智智？”</p>
<p>长者告言：“善哉！善哉！善男子，汝乃能发阿耨多罗三藐三菩提心。</p>
<p>“善男子，我善别知一切诸香，亦知调合一切香法，所谓：一切香、一切烧香、一切涂香、一切末香。亦知如是一切香王所出之处，又善了知天香、龙香、夜叉香，乾闼婆、阿修罗、迦楼罗、紧那罗、摩睺罗伽、人非人等所有诸香。又善别知治诸病香、断诸恶香、生欢喜香、增烦恼香、灭烦恼香、令于有为生乐著香、令于有为生厌离香、舍诸憍逸香、发心念佛香、证解法门香、圣所受用香、一切菩萨差别香、一切菩萨地位香，如是等香形相生起、出现成就、清净安隐、方便境界、威德业用及以根本，如是一切，我皆了达。</p>
<p>“善男子，人间有香，名曰象藏，因龙斗生。若烧一丸，即起大香云弥覆王都，于七日中雨细香雨。若著身者，身则金色；若著衣服、宫殿、楼阁，亦皆金色。若因风吹入宫殿中，众生嗅者，七日七夜欢喜充满，身心快乐，无有诸病，不相侵害，离诸忧苦，不惊不怖，不乱不恚，慈心相向，志意清净。我知是已而为说法，令其决定发阿耨多罗三藐三菩提心。</p>
<p>“善男子，摩罗耶山出栴檀香，名曰牛头；若以涂身，设入火坑，火不能烧。善男子，海中有香，名无能胜；若以涂鼓及诸螺贝，其声发时，一切敌军皆自退散。善男子，阿那婆达多池边出沉水香，名莲华藏，其香一丸如麻子大；若以烧之，香气普熏阎浮提界，众生闻者，离一切罪，戒品清净。善男子，雪山有香，名阿卢那；若有众生嗅此香者，其心决定离诸染著，我为说法莫不皆得离垢三昧。善男子，罗刹界中有香，名海藏，其香但为转轮王用；若烧一丸而以熏之，王及四军皆腾虚空。善男子，善法天中有香，名净庄严；若烧一丸而以熏之，普使诸天心念于佛。善男子，须夜摩天有香，名净藏；若烧一丸而以熏之，夜摩天众莫不云集彼天王所而共听法。善男子，兜率天中有香，名先陀婆；于一生所系菩萨座前烧其一丸，兴大香云遍覆法界，普雨一切诸供养具，供养一切诸佛菩萨。善男子，善变化天有香，名曰夺意；若烧一丸，于七日中，普雨一切诸庄严具。</p>
<p>“善男子，我唯知此调和香法。如诸菩萨摩诃萨，远离一切诸恶习气，不染世欲，永断烦恼众魔罥索，超诸有趣，以智慧香而自庄严，于诸世间皆无染著，具足成就无所著戒，净无著智，行无著境，于一切处悉无有著，其心平等，无著无依；而我何能知其妙行？说其功德？显其所有清净戒门？示其所作无过失业？辩其离染身、语、意行？</p>
<p>“善男子，于此南方，有一大城，名曰楼阁；中有船师，名婆施罗。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，殷勤瞻仰，辞退而去。</p>
<p>尔时，善财童子向楼阁城，观察道路。所谓：观道高卑，观道夷险，观道净秽，观道曲直。</p>
<p>渐次游行，作是思惟：“我当亲近彼善知识。善知识者，是成就修行诸菩萨道因，是成就修行波罗蜜道因，是成就修行摄众生道因，是成就修行普入法界无障碍道因，是成就修行令一切众生除恶慧道因，是成就修行令一切众生离憍慢道因，是成就修行令一切众生灭烦恼道因，是成就修行令一切众生舍诸见道因，是成就修行令一切众生拔一切恶刺道因，是成就修行令一切众生至一切智城道因。何以故？于善知识处，得一切善法故；依善知识力，得一切智道故。善知识者，难见难遇。”如是思惟。</p>
<p>渐次游行，既至彼城，见其船师在城门外海岸上住，百千商人及余无量大众围绕，说大海法，方便开示佛功德海。善财见已，往诣其所，顶礼其足，绕无量匝，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>船师告言：“善哉！善哉！善男子，汝已能发阿耨多罗三藐三菩提心，今复能问生大智因、断除一切生死苦因、往一切智大宝洲因、成就不坏摩诃衍因、远离二乘怖畏生死住诸寂静三昧旋因、乘大愿车遍一切处行菩萨行无有障碍清净道因、以菩萨行庄严一切无能坏智清净道因、普观一切十方诸法皆无障碍清净道因、速能趣入一切智海清净道因。</p>
<p>“善男子，我在此城海岸路中，净修菩萨大悲幢行。善男子，我观阎浮提内贫穷众生，为饶益故，修诸苦行，随其所愿悉令满足。先以世物，充满其意；复施法财，令其欢喜，令修福行，令生智道，令增善根力，令起菩提心，令净菩提愿，令坚大悲力，令修能灭生死道，令生不厌生死行，令摄一切众生海，令修一切功德海，令照一切诸法海，令见一切诸佛海，令入一切智智海。善男子，我住于此，如是思惟，如是作意，如是利益一切众生。</p>
<p>“善男子，我知海中一切宝洲、一切宝处、一切宝类、一切宝种。我知净一切宝、钻一切宝、出一切宝、作一切宝。我知一切宝器、一切宝用、一切宝境界、一切宝光明。我知一切龙宫处、一切夜叉宫处、一切部多宫处，皆善回避，免其诸难。亦善别知，漩澓浅深，波涛远近，水色好恶，种种不同。亦善别知，日月星宿运行度数，昼夜晨晡，晷漏延促。亦知其船铁木坚脆、机关涩滑，水之大小，风之逆顺；如是一切安危之相无不明了，可行则行，可止则止。善男子，我以成就如是智慧，常能利益一切众生。</p>
<p>“善男子，我以好船运诸商众行安隐道，复为说法令其欢喜，引至宝洲与诸珍宝咸使充足，然后将领还阎浮提。善男子，我将大船如是往来，未始令其一有损坏。若有众生得见我身、闻我法者，令其永不怖生死海，必得入于一切智海，必能消竭诸爱欲海，能以智光照三世海，能尽一切众生苦海，能净一切众生心海，速能严净一切刹海，普能往诣十方大海，普知一切众生根海，普了一切众生行海，普顺一切众生心海。</p>
<p>“善男子，我唯得此大悲幢行；若有见我及以闻我、与我同住、忆念我者，皆悉不空。如诸菩萨摩诃萨，善能游涉生死大海，不染一切诸烦恼海，能舍一切诸妄见海，能观一切诸法性海，能以四摄摄众生海，已善安住一切智海，能灭一切众生著海，能平等住一切时海，能以神通度众生海，能以其时调众生海；而我云何能知能说彼功德行？</p>
<p>“善男子，于此南方，有城名可乐；中有长者，名无上胜。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，殷勤瞻仰，悲泣流泪，求善知识心无厌足，辞退而去。</p>
<p>尔时，善财童子起大慈周遍心、大悲润泽心相续不断，福德、智慧二种庄严，舍离一切烦恼尘垢，证法平等，心无高下，拔不善刺，灭一切障，坚固精进以为墙堑，甚深三昧而作园苑，以慧日光破无明暗，以方便风开智慧华，以无碍愿充满法界，心常现入一切智城，如是而求菩萨之道。</p>
<p>渐次经历，到彼城内。见无上胜在其城东大庄严幢无忧林中，无量商人、百千居士之所围绕，理断人间种种事务；因为说法，令其永拔一切我慢，离我、我所，舍所积聚，灭悭嫉妬，心得清净，无诸秽浊，获净信力，常乐见佛，受持佛法，生菩萨力，起菩萨行，入菩萨三昧，得菩萨智慧，住菩萨正念，增菩萨乐欲。</p>
<p>尔时，善财童子观彼长者为众说法已，以身投地，顶礼其足，良久乃起，白言：“圣者，我是善财！我是善财！我专寻求菩萨之行，菩萨云何学菩萨行？菩萨云何修菩萨道？随修学时，常能化度一切众生，常能现见一切诸佛，常得听闻一切佛法，常能住持一切佛法，常能趣入一切法门，入一切刹学菩萨行，住一切劫修菩萨道，能知一切如来神力，能受一切如来护念，能得一切如来智慧？”</p>
<p>时，彼长者告善财言：“善哉！善哉！善男子，汝已能发阿耨多罗三藐三菩提心。</p>
<p>“善男子，我成就至一切处菩萨行门无依无作神通之力。善男子，云何为至一切处菩萨行门？善男子，我于此三千大千世界，欲界一切诸众生中，所谓：一切三十三天、一切须夜摩天、一切兜率陀天、一切善变化天、一切他化自在天、一切魔天，及余一切天、龙、夜叉、罗刹娑、鸠槃荼，乾闼婆、阿修罗、迦楼罗、紧那罗、摩睺罗伽、人与非人，村营、城邑、一切住处诸众生中而为说法，令舍非法，令息诤论，令除斗战，令止忿竞，令破冤结，令解系缚，令出牢狱，令免怖畏，令断杀生乃至邪见一切恶业，不可作事皆令禁止；令其顺行一切善法，令其修学一切技艺，于诸世间而作利益；为其分别种种诸论，令生欢喜，令渐成熟；随顺外道，为说胜智，令断诸见，令入佛法。乃至色界一切梵天，我亦为其说超胜法。如于此三千大千世界，乃至十方十不可说百千亿那由他佛刹微尘数世界中，我皆为说佛法、菩萨法、声闻法、独觉法；说地狱，说地狱众生，说向地狱道；说畜生，说畜生差别，说畜生受苦，说向畜生道；说阎罗王世间，说阎罗王世间苦，说向阎罗王世间道；说天世间，说天世间乐，说向天世间道；说人世间，说人世间苦乐，说向人世间道。为欲开显菩萨功德，为令舍离生死过患，为令知见一切智人诸妙功德，为欲令知诸有趣中迷惑受苦，为令知见无障碍法，为欲显示一切世间生起所因，为欲显示一切世间寂灭为乐，为令众生舍诸想著，为令证得佛无依法，为令永灭诸烦恼轮，为令能转如来法轮，我为众生说如是法。</p>
<p>“善男子，我唯知此至一切处修菩萨行清净法门无依无作神通之力。如诸菩萨摩诃萨，具足一切自在神通，悉能遍往一切佛刹，得普眼地；悉闻一切音声言说，普入诸法智慧自在，无有乖诤，勇健无比，以广长舌出平等音；其身妙好，同诸菩萨，与诸如来究竟无二、无有差别；智身广大，普入三世，境界无际，同于虚空。而我云何能知能说彼功德行？</p>
<p>“善男子，于此南方，有一国土，名曰输那；其国有城，名迦陵迦林；有比丘尼，名师子嚬申。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，殷勤瞻仰，辞退而去。</p>
<p>尔时，善财童子渐次游行，至彼国城，周遍推求此比丘尼。有无量人咸告之言：“善男子，此比丘尼在胜光王之所舍施日光园中说法利益无量众生。”时，善财童子即诣彼园，周遍观察。</p>
<p>见其园中有一大树，名为满月，形如楼阁，放大光明照一由旬；见一叶树，名为普覆，其形如盖，放毗琉璃绀青光明；见一华树，名曰华藏，其形高大，如雪山王，雨众妙华无有穷尽，如忉利天中波利质多罗树。复见有一甘露果树，形如金山，常放光明，种种众果悉皆具足；复见有一摩尼宝树，名毗卢遮那藏，其形无比，心王摩尼宝最在其上，阿僧祇色相摩尼宝周遍庄严。复有衣树，名为清净，种种色衣垂布严饰；复有音乐树，名为欢喜，其音美妙，过诸天乐；复有香树，名普庄严，恒出妙香，普熏十方，无所障碍。</p>
<p>园中复有泉流陂池，一切皆以七宝庄严，黑栴檀泥凝积其中，上妙金沙弥布其底，八功德水具足盈满，优钵罗华、波头摩华、拘物头华、芬陀利华遍覆其上，无量宝树周遍行列。诸宝树下敷师子座，种种妙宝以为庄严，布以天衣，熏诸妙香，垂诸宝缯，施诸宝帐，阎浮金网弥覆其上，宝铎徐摇出妙音声。或有树下敷莲华藏师子之座，或有树下敷香王摩尼藏师子之座，或有树下敷龙庄严摩尼王藏师子之座，或有树下敷宝师子聚摩尼王藏师子之座，或有树下敷毗卢遮那摩尼王藏师子之座，或有树下敷十方毗卢遮那摩尼王藏师子之座；其一一座各有十万宝师子座周匝围绕，一一皆具无量庄严。</p>
<p>此大园中众宝遍满，犹如大海宝洲之上。迦邻陀衣以布其地，柔软妙好，能生乐触，蹈则没足，举则还复；无量诸鸟出和雅音，宝栴檀林上妙庄严，种种妙华常雨无尽，犹如帝释杂华之园。无比香王普熏一切，犹如帝释善法之堂。诸音乐树、宝多罗树、众宝铃网出妙音声，如自在天善口天女所出歌音。诸如意树，种种妙衣垂布庄严，犹如大海。有无量色百千楼阁，众宝庄严，如忉利天宫善见大城。宝盖遐张，如须弥峰。光明普照，如梵王宫。</p>
<p>尔时，善财童子见此大园无量功德、种种庄严，皆是菩萨业报成就，出世善根之所生起，供养诸佛功德所流，一切世间无与等者，如是皆从师子嚬申比丘尼了法如幻集广大清净福德善业之所成就。三千大千世界天龙八部、无量众生，皆入此园而不迫窄。何以故？此比丘尼不可思议威神力故。</p>
<p>尔时，善财见师子嚬申比丘尼遍坐一切诸宝树下大师子座，身相端严，威仪寂静，诸根调顺，如大象王；心无垢浊，如清净池；普济所求，如如意宝；不染世法，犹如莲华；心无所畏，如师子王；护持净戒不可倾动，如须弥山；能令见者心得清凉，如妙香王；能除众生诸烦恼热，如雪山中妙栴檀香；众生见者，诸苦消灭，如善见药王；见者不空，如婆楼那天；能长一切众善根芽，如良沃田。</p>
<p>在一一座，众会不同，所说法门亦各差别；或见处座，净居天众所共围绕，大自在天子而为上首；此比丘尼为说法门，名无尽解脱。或见处座，诸梵天众所共围绕，爱乐梵王而为上首；此比丘尼为说法门，名普门差别清净言音轮。或见处座，他化自在天天子、天女所共围绕，自在天王而为上首；此比丘尼为说法门，名菩萨清净心。或见处座，善变化天天子、天女所共围绕，善化天王而为上首；此比丘尼为说法门，名一切法善庄严。或见处座，兜率陀天天子、天女所共围绕，兜率天王而为上首；此比丘尼为说法门，名心藏旋。或见处座，须夜摩天天子、天女所共围绕，夜摩天王而为上首；此比丘尼为说法门，名无边庄严。或见处座，三十三天天子、天女所共围绕，释提桓因而为上首；此比丘尼为说法门，名厌离门。或见处座，百光明龙王、难陀龙王、优波难陀龙王、摩那斯龙王、伊罗跋难陀龙王、阿那婆达多龙王等龙子、龙女所共围绕，娑伽罗龙王而为上首；此比丘尼为说法门，名佛神通境界光明庄严。或见处座，诸夜叉众所共围绕，毗沙门天王而为上首；此比丘尼为说法门，名救护众生藏。或见处座，乾闼婆众所共围绕，持国乾闼婆王而为上首；此比丘尼为说法门，名无尽喜。或见处座，阿修罗众所共围绕，罗睺阿修罗王而为上首；此比丘尼为说法门，名速疾庄严法界智门。或见处座，迦楼罗众所共围绕，捷持迦楼罗王而为上首；此比丘尼为说法门，名怖动诸有海。或见处座，紧那罗众所共围绕，大树紧那罗王而为上首；此比丘尼为说法门，名佛行光明。或见处座，摩睺罗伽众所共围绕，庵罗林摩睺罗伽王而为上首；此比丘尼为说法门，名生佛欢喜心。或见处座，无量百千男子、女人所共围绕；此比丘尼为说法门，名殊胜行。或见处座，诸罗刹众所共围绕，常夺精气大树罗刹王而为上首；此比丘尼为说法门，名发生悲愍心。或见处座，信乐声闻乘众生所共围绕；此比丘尼为说法门，名胜智光明。或见处座，信乐缘觉乘众生所共围绕；此比丘尼为说法门，名佛功德广大光明。或见处座，信乐大乘众生所共围绕；此比丘尼为说法门，名普门三昧智光明门。或见处座，初发心诸菩萨所共围绕；此比丘尼为说法门，名一切佛愿聚。或见处座，第二地诸菩萨所共围绕；此比丘尼为说法门，名离垢轮。或见处座，第三地诸菩萨所共围绕；此比丘尼为说法门，名寂静庄严。或见处座，第四地诸菩萨所共围绕；此比丘尼为说法门，名生一切智境界。或见处座，第五地诸菩萨所共围绕；此比丘尼为说法门，名妙华藏。或见处座，第六地诸菩萨所共围绕；此比丘尼为说法门，名毗卢遮那藏。或见处座，第七地诸菩萨所共围绕；此比丘尼为说法门，名普庄严地。或见处座，第八地诸菩萨所共围绕；此比丘尼为说法门，名遍法界境界身。或见处座，第九地诸菩萨所共围绕；此比丘尼为说法门，名无所得力庄严。或见处座，第十地诸菩萨所共围绕；此比丘尼为说法门，名无碍轮。或见处座，执金刚神所共围绕；此比丘尼为说法门，名金刚智那罗延庄严。</p>
<p>善财童子见如是等一切诸趣所有众生已成熟者、已调伏者，堪为法器，皆入此园，各于座下围绕而坐。师子嚬申比丘尼，随其欲解胜劣差别而为说法，令于阿耨多罗三藐三菩提得不退转。何以故？此比丘尼入普眼舍得般若波罗蜜门、说一切佛法般若波罗蜜门、法界差别般若波罗蜜门、散坏一切障碍轮般若波罗蜜门、生一切众生善心般若波罗蜜门、殊胜庄严般若波罗蜜门、无碍真实藏般若波罗蜜门、法界圆满般若波罗蜜门、心藏般若波罗蜜门、普出生藏般若波罗蜜门，此十般若波罗蜜门为首，入如是等无数百万般若波罗蜜门。此日光园中所有菩萨及诸众生，皆是师子嚬申比丘尼初劝发心，受持正法，思惟修习，于阿耨多罗三藐三菩提得不退转。</p>
<p>时，善财童子见师子嚬申比丘尼如是园林、如是床座、如是经行、如是众会、如是神力、如是辩才，复闻不可思议法门，广大法云润泽其心，便生是念：“我当右绕无量百千匝。”</p>
<p>时，比丘尼放大光明，普照其园众会庄严。善财童子即自见身，及园林中所有众树，皆悉右绕此比丘尼，经于无量百千万匝。围绕毕已，善财童子合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>比丘尼言：“善男子，我得解脱，名成就一切智。”</p>
<p>善财言：“圣者，何故名为成就一切智？”</p>
<p>比丘尼言：“善男子，此智光明，于一念中普照三世一切诸法。”</p>
<p>善财白言：“圣者，此智光明境界云何？”</p>
<p>比丘尼言：“善男子，我入此智光明门，得出生一切法三昧王；以此三昧故，得意生身，往十方一切世界兜率天宫一生所系菩萨所，一一菩萨前现不可说佛刹微尘数身，一一身作不可说佛刹微尘数供养。所谓：现天王身乃至人王身，执持华云，执持鬘云，烧香、涂香及以末香，衣服、璎珞、幢幡、缯盖、宝网、宝帐、宝藏、宝灯，如是一切诸庄严具，我皆执持而以供养。如于住兜率宫菩萨所，如是于住胎、出胎、在家、出家、往诣道场、成等正觉、转正法轮、入于涅槃，如是中间，或住天宫，或住龙宫，乃至或复住于人宫，于彼一一诸如来所，我皆如是而为供养。若有众生，知我如是供养佛者，皆于阿耨多罗三藐三菩提得不退转；若有众生来至我所，我即为说般若波罗蜜。</p>
<p>“善男子，我见一切众生，不分别众生相，智眼明见故；听一切语言，不分别语言相，心无所著故；见一切如来，不分别如来相，了达法身故；住持一切法轮，不分别法轮相，悟法自性故；一念遍知一切法，不分别诸法相，知法如幻故。</p>
<p>“善男子，我唯知此成就一切智解脱。如诸菩萨摩诃萨，心无分别，普知诸法，一身端坐，充满法界，于自身中现一切刹，一念悉诣一切佛所，于自身内普现一切诸佛神力，一毛遍举不可言说诸佛世界，于其自身一毛孔中现不可说世界成坏，于一念中与不可说不可说众生同住，于一念中入不可说不可说一切诸劫；而我云何能知能说彼功德行？</p>
<p>“善男子，于此南方，有一国土，名曰险难；此国有城，名宝庄严；中有女人，名婆须蜜多。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<h2 id="大方广佛华严经卷第六十八-1"><a href="#大方广佛华严经卷第六十八-1" class="headerlink" title="大方广佛华严经卷第六十八"></a>大方广佛华严经卷第六十八</h2><h3 id="入法界品第三十九之九-1"><a href="#入法界品第三十九之九-1" class="headerlink" title="入法界品第三十九之九"></a>入法界品第三十九之九</h3><p>尔时，善财童子，大智光明照启其心，思惟观察见诸法性，得了知一切言音陀罗尼门，得受持一切法轮陀罗尼门，得与一切众生作所归依大悲力，得观察一切法义理光明门，得充满法界清净愿，得普照十方一切法智光明，得遍庄严一切世界自在力，得普发起一切菩萨业圆满愿。</p>
<p>渐次游行，至险难国宝庄严城，处处寻觅婆须蜜多女。</p>
<p>城中有人不知此女功德智慧，作如是念：“今此童子，诸根寂静，智慧明了，不迷不乱，谛视一寻，无有疲懈，无所取著，目视不瞬，心无所动，甚深宽广，犹如大海；不应于此婆须蜜女，有贪爱心，有颠倒心，生于净想，生于欲想；不应为此女色所摄。此童子者，不行魔行，不入魔境，不没欲泥，不被魔缚，不应作处已能不作，有何等意而求此女？”</p>
<p>其中有人先知此女有智慧者，告善财言：“善哉！善哉！善男子，汝今乃能推求寻觅婆须蜜女，汝已获得广大善利。善男子，汝应决定求佛果位，决定欲为一切众生作所依怙，决定欲拔一切众生贪爱毒箭，决定欲破一切众生于女色中所有净想。善男子，婆须蜜女于此城内市廛之北自宅中住。”</p>
<p>时，善财童子闻是语已，欢喜踊跃，往诣其门。见其住宅广博严丽，宝墙、宝树及以宝堑，一一皆有十重围绕；其宝堑中，香水盈满，金沙布地，诸天宝华、优钵罗华、波头摩华、拘物头华、芬陀利华遍覆水上；宫殿、楼阁处处分布，门闼、窗牖相望间列，咸施网铎，悉置幡幢，无量珍奇以为严饰；琉璃为地，众宝间错，烧诸沉水，涂以栴檀，悬众宝铃，风动成音，散诸天华遍布其地；种种严丽不可称说，诸珍宝藏其数百千，十大园林以为庄严。</p>
<p>尔时，善财见此女人，颜貌端严，色相圆满，皮肤金色，目发绀青，不长不短，不粗不细，欲界人、天无能与比；音声美妙超诸梵世，一切众生差别言音，悉皆具足，无不解了；深达字义，善巧谈说，得如幻智，入方便门；众宝璎珞及诸严具庄严其身，如意摩尼以为宝冠而冠其首；复有无量眷属围绕，皆共善根同一行愿，福德大藏具足无尽。时，婆须蜜多女从其身出广大光明，普照宅中一切宫殿；遇斯光者，身得清凉。</p>
<p>尔时，善财前诣其所，顶礼其足，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>彼即告言：“善男子，我得菩萨解脱，名离贪欲际，随其欲乐而为现身。若天见我，我为天女，形貌、光明殊胜无比；如是乃至人非人等而见我者，我即为现人非人女，随其乐欲皆令得见。</p>
<p>“若有众生欲意所缠来诣我所，我为说法，彼闻法已，则离贪欲，得菩萨无著境界三昧；若有众生暂见于我，则离贪欲，得菩萨欢喜三昧；若有众生暂与我语，则离贪欲，得菩萨无碍音声三昧；若有众生暂执我手，则离贪欲，得菩萨遍往一切佛刹三昧；若有众生暂升我座，则离贪欲，得菩萨解脱光明三昧；若有众生暂观于我，则离贪欲，得菩萨寂静庄严三昧；若有众生见我频申，则离贪欲，得菩萨摧伏外道三昧；若有众生见我目瞬，则离贪欲，得菩萨佛境界光明三昧；若有众生抱持于我，则离贪欲，得菩萨摄一切众生恒不舍离三昧；若有众生唼我唇吻，则离贪欲，得菩萨增长一切众生福德藏三昧。凡有众生亲近于我，一切皆得住离贪际，入菩萨一切智地现前无碍解脱。”</p>
<p>善财白言：“圣者种何善根、修何福业，而得成就如是自在？”</p>
<p>答言：“善男子，我念过去，有佛出世，名为高行；其王都城，名曰妙门。善男子，彼高行如来哀愍众生，入于王城蹈彼门阃，其城一切悉皆震动，忽然广博，众宝庄严，无量光明递相映彻，种种宝华散布其地，诸天音乐同时俱奏，一切诸天充满虚空。善男子，我于彼时，为长者妻，名曰善慧；见佛神力，心生觉悟，则与其夫往诣佛所，以一宝钱而为供养。是时，文殊师利童子为佛侍者，为我说法，令发阿耨多罗三藐三菩提心。</p>
<p>“善男子，我唯知此菩萨离贪际解脱。如诸菩萨摩诃萨，成就无边巧方便智，其藏广大，境界无比；而我云何能知能说彼功德行？</p>
<p>“善男子，于此南方有城，名善度；中有居士，名鞞瑟胝罗，彼常供养栴檀座佛塔。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无量匝，殷勤瞻仰，辞退而去。</p>
<p>尔时，善财童子渐次游行，至善度城，诣居士宅，顶礼其足，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>居士告言：“善男子，我得菩萨解脱，名不般涅槃际。善男子，我不生心言；‘如是如来已般涅槃，如是如来现般涅槃，如是如来当般涅槃。’我知十方一切世界诸佛如来，毕竟无有般涅槃者，唯除为欲调伏众生而示现耳。</p>
<p>“善男子，我开栴檀座如来塔门时，得三昧，名佛种无尽。善男子，我念念中入此三昧，念念得知一切无量殊胜之事。”</p>
<p>善财白言：“此三昧者，境界云何？”</p>
<p>居士答言：“善男子，我入此三昧，随其次第，见此世界一切诸佛，所谓：迦葉佛、拘那含牟尼佛、拘留孙佛、尸弃佛、毗婆尸佛、提舍佛、弗沙佛、无上胜佛、无上莲华佛；如是等而为上首，于一念顷，得见百佛，得见千佛，得见百千佛，得见亿佛、千亿佛、百千亿佛、阿庾多亿佛、那由他亿佛，乃至不可说不可说世界微尘数佛，如是一切，次第皆见。亦见彼佛，初始发心，种诸善根，获胜神通，成就大愿，修行妙行，具波罗蜜，入菩萨地，得清净忍，摧伏魔军，成正等觉，国土清净，众会围绕，放大光明，转妙法轮，神通变现；种种差别，我悉能持，我悉能忆，悉能观察，分别显示。未来弥勒佛等一切诸佛，现在毗卢遮那佛等一切诸佛，悉亦如是。如此世界，十方世界所有三世一切诸佛、声闻、独觉、诸菩萨众，悉亦如是。</p>
<p>“善男子，我唯得此菩萨所得不般涅槃际解脱。如诸菩萨摩诃萨，以一念智普知三世，一念遍入一切三昧，如来智日恒照其心，于一切法无有分别，了一切佛悉皆平等、如来及我一切众生等无有二，知一切法自性清净，无有思虑，无有动转，而能普入一切世间，离诸分别，住佛法印，悉能开悟法界众生；而我云何能知能说彼功德行？</p>
<p>“善男子，于此南方有山，名补怛洛迦；彼有菩萨，名观自在。汝诣彼问：菩萨云何学菩萨行、修菩萨道？”</p>
<p>即说颂曰：</p>
<p>“海上有山多圣贤，众宝所成极清净，华果树林皆遍满，泉流池沼悉具足。</p>
<p>勇猛丈夫观自在，为利众生住此山；汝应往问诸功德，彼当示汝大方便。”</p>
<p>时，善财童子顶礼其足，绕无量匝已，殷勤瞻仰，辞退而去。</p>
<p>尔时，善财童子一心思惟彼居士教，入彼菩萨解脱之藏，得彼菩萨能随念力，忆彼诸佛出现次第，念彼诸佛相续次第，持彼诸佛名号次第，观彼诸佛所说妙法，知彼诸佛具足庄严，见彼诸佛成正等觉，了彼诸佛不思议业。</p>
<p>渐次游行，至于彼山，处处求觅此大菩萨。见其西面岩谷之中，泉流萦映，树林蓊郁，香草柔软，右旋布地。观自在菩萨于金刚宝石上结跏趺坐，无量菩萨皆坐宝石恭敬围绕，而为宣说大慈悲法，令其摄受一切众生。</p>
<p>善财见已，欢喜踊跃，合掌谛观，目不暂瞬，作如是念：“善知识者，则是如来；善知识者，一切法云；善知识者，诸功德藏；善知识者，难可值遇；善知识者，十力宝因；善知识者，无尽智炬；善知识者，福德根芽；善知识者，一切智门；善知识者，智海导师；善知识者，至一切智助道之具。”便即往诣大菩萨所。</p>
<p>尔时，观自在菩萨遥见善财，告言：“善来！汝发大乘意普摄众生，起正直心专求佛法，大悲深重救护一切，普贤妙行相续现前，大愿深心圆满清净，勤求佛法悉能领受，积集善根恒无厌足，顺善知识不违其教；从文殊师利功德智慧大海所生，其心成熟，得佛势力；已获广大三昧光明，专意希求甚深妙法，常见诸佛生大欢喜，智慧清净犹如虚空，既自明了复为他说，安住如来智慧光明。”</p>
<p>尔时，善财童子顶礼观自在菩萨足，绕无数匝，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>菩萨告言：“善哉！善哉！善男子，汝已能发阿耨多罗三藐三菩提心。</p>
<p>“善男子，我已成就菩萨大悲行解脱门。善男子，我以此菩萨大悲行门，平等教化一切众生相续不断。</p>
<p>“善男子，我住此大悲行门，常在一切诸如来所，普现一切众生之前。或以布施，摄取众生；或以爱语，或以利行，或以同事，摄取众生；或现色身，摄取众生；或现种种不思议色净光明网，摄取众生；或以音声，或以威仪，或为说法，或现神变，令其心悟而得成熟；或为化现同类之形，与其共居而成熟之。</p>
<p>“善男子，我修行此大悲行门，愿常救护一切众生；愿一切众生，离险道怖，离热恼怖，离迷惑怖，离系缚怖，离杀害怖，离贫穷怖，离不活怖，离恶名怖，离于死怖，离大众怖，离恶趣怖，离黑暗怖，离迁移怖，离爱别怖，离冤会怖，离逼迫身怖，离逼迫心怖，离忧悲怖。复作是愿：‘愿诸众生，若念于我，若称我名，若见我身，皆得免离一切怖畏。’善男子，我以此方便，令诸众生离怖畏已，复教令发阿耨多罗三藐三菩提心永不退转。</p>
<p>“善男子，我唯得此菩萨大悲行门。如诸菩萨摩诃萨，已净普贤一切愿，已住普贤一切行，常行一切诸善法，常入一切诸三昧，常住一切无边劫，常知一切三世法，常诣一切无边刹，常息一切众生恶，常长一切众生善，常绝众生生死流；而我云何能知能说彼功德行？”</p>
<p>尔时，东方有一菩萨，名曰正趣，从空中来，至娑婆世界轮围山顶，以足按地；其娑婆世界六种震动，一切皆以众宝庄严。正趣菩萨放身光明，映蔽一切日、月、星、电，天龙八部、释、梵、护世所有光明皆如聚墨；其光普照一切地狱、畜生、饿鬼、阎罗王处，令诸恶趣，众苦皆灭，烦恼不起，忧悲悉离。又于一切诸佛国土，普雨一切华香、璎珞、衣服、幢盖；如是所有诸庄严具，供养于佛。复随众生心之所乐，普于一切诸宫殿中而现其身，令其见者皆悉欢喜，然后来诣观自在所。</p>
<p>时，观自在菩萨告善财言：“善男子，汝见正趣菩萨来此会不？”</p>
<p>白言：“已见。”</p>
<p>告言：“善男子，汝可往问：菩萨云何学菩萨行、修菩萨道？”</p>
<p>尔时，善财童子敬承其教，遽即往诣彼菩萨所，顶礼其足，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>正趣菩萨言：“善男子，我得菩萨解脱，名普门速疾行。”</p>
<p>善财言：“圣者，于何佛所得此法门？所从来刹，去此几何？发来久如？”</p>
<p>告言：“善男子，此事难知，一切世间天、人、阿修罗、沙门、婆罗门等所不能了；唯勇猛精进无退无怯诸菩萨众，已为一切善友所摄、诸佛所念，善根具足，志乐清净，得菩萨根，有智慧眼，能闻能持，能解能说。”</p>
<p>善财言：“圣者，我承佛神力、善知识力，能信能受，愿为我说！”</p>
<p>正趣菩萨言：“善男子，我从东方妙藏世界普胜生佛所而来此土，于彼佛所得此法门，从彼发来已经不可说不可说佛刹微尘数劫，一一念中举不可说不可说佛刹微尘数步，一一步过不可说不可说世界微尘数佛刹。一一佛刹，我皆遍入，至其佛所，以妙供具而为供养；此诸供具，皆是无上心所成，无作法所印，诸如来所忍，诸菩萨所叹。善男子，我又普见彼世界中一切众生，悉知其心，悉知其根，随其欲解，现身说法，或放光明，或施财宝，种种方便，教化调伏，无有休息。如从东方，南、西、北方，四维、上、下，亦复如是。</p>
<p>“善男子，我唯得此菩萨普疾行解脱，能疾周遍到一切处。如诸菩萨摩诃萨，普于十方无所不至，智慧境界等无差别，善布其身悉遍法界，至一切道，入一切刹，知一切法，到一切世，平等演说一切法门，同时照耀一切众生，于诸佛所不生分别，于一切处无有障碍；而我云何能知能说彼功德行？</p>
<p>“善男子，于此南方有城，名堕罗钵底；其中有神，名曰大天。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<p>尔时，善财童子入菩萨广大行，求菩萨智慧境，见菩萨神通事，念菩萨胜功德，生菩萨大欢喜，起菩萨坚精进，入菩萨不思议自在解脱，行菩萨功德地，观菩萨三昧地，住菩萨总持地，入菩萨大愿地，得菩萨辩才地，成菩萨诸力地。</p>
<p>渐次游行，至于彼城，推问大天今在何所？人咸告言：“在此城内，现广大身，为众说法。”</p>
<p>尔时，善财至大天所，顶礼其足，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”</p>
<p>尔时，大天长舒四手，取四大海水自洗其面，持诸金华以散善财，而告之言：“善男子，一切菩萨，难可得见，难可得闻，希出世间，于众生中最为第一，是诸人中芬陀利华，为众生归，为众生救，为诸世间作安隐处，为诸世间作大光明，示迷惑者安隐正道；为大导师，引诸众生入佛法门；为大法将，善能守护一切智城。菩萨如是难可值遇，唯身、语、意无过失者，然后乃得见其形像、闻其辩才，于一切时常现在前。</p>
<p>“善男子，我已成就菩萨解脱，名为云网。”</p>
<p>善财言：“圣者，云网解脱境界云何？”</p>
<p>尔时，大天于善财前，示现金聚、银聚、琉璃聚、玻璃聚、砗磲聚、玛瑙聚、大焰宝聚、离垢藏宝聚、大光明宝聚、普现十方宝聚、宝冠聚、宝印聚、宝璎珞聚、宝珰聚、宝钏聚、宝锁聚、珠网聚、种种摩尼宝聚、一切庄严具聚、如意摩尼聚，皆如大山；又复示现一切华、一切鬘、一切香、一切烧香、一切涂香、一切衣服、一切幢幡、一切音乐、一切五欲娱乐之具，皆如山积；及现无数百千万亿诸童女众。而彼大天告善财言：“善男子，可取此物，供养如来，修诸福德，并施一切，摄取众生，令其修学檀波罗蜜，能舍难舍。善男子，如我为汝，示现此物，教汝行施；为一切众生悉亦如是，皆令以此善根熏习，于三宝所、善知识所，恭敬供养，增长善法，发于无上菩提之意。</p>
<p>“善男子，若有众生贪著五欲，自放逸者，为其示现不净境界；若有众生瞋恚、憍慢、多诤竞者，为其示现极可怖形，如罗刹等饮血啖肉；令其见已，惊恐惶惧，心意调柔，舍离冤结。若有众生惛沉、懒惰，为其示现王、贼、水、火及诸重疾；令其见已，心生惶怖，知有忧苦而自勉策。以如是等种种方便，令舍一切诸不善行，修行善法；令除一切波罗蜜障，具波罗蜜；令超一切障碍险道，到无障处。</p>
<p>“善男子，我唯知此云网解脱。如诸菩萨摩诃萨，犹如帝释，已能摧伏一切烦恼阿修罗军；犹如大水，普能消灭一切众生诸烦恼火；犹如猛火，普能干竭一切众生诸爱欲水；犹如大风，普能吹倒一切众生诸见取幢；犹如金刚，悉能摧破一切众生诸我见山。而我云何能知能说彼功德行？</p>
<p>“善男子，此阎浮提摩竭提国菩提场中，有主地神，其名安住。汝诣彼问：菩萨云何学菩萨行、修菩萨道？”</p>
<p>时，善财童子礼大天足，绕无数匝，辞退而去。</p>
<p>尔时，善财童子渐次游行，趣摩竭提国菩提场内安住神所，百万地神同在其中，更相谓言：“此来童子即是佛藏，必当普为一切众生作所依处，必当普坏一切众生无明[穀-禾+卵]藏。此人已生法王种中，当以离垢无碍法缯而冠其首，当开智慧大珍宝藏，摧伏一切邪论异道。”</p>
<p>时，安住等百万地神，放大光明，遍照三千大千世界，普令大地同时震吼，种种宝物处处庄严，影洁光流递相鉴彻；一切树叶俱时生长，一切华树咸共开敷，一切果树靡不成熟，一切河流递相灌注，一切池沼悉皆盈满；雨细香雨遍洒其地，风来吹华普散其上，无数音乐一时俱奏，天庄严具咸出美音；牛王、象王、师子王等，皆生欢喜，踊跃、哮吼，犹如大山相击出声；百千伏藏自然涌现。</p>
<p>时，安住地神告善财言：“善来童子！汝于此地曾种善根，我为汝现，汝欲见不？”</p>
<p>尔时，善财礼地神足，绕无数匝，合掌而立，白言：“圣者，唯然！欲见。”</p>
<p>时，安住地神以足按地，百千亿阿僧祇宝藏自然涌出，告言：“善男子，今此宝藏随逐于汝，是汝往昔善根果报，是汝福力之所摄受，汝应随意自在受用。</p>
<p>“善男子，我得菩萨解脱，名不可坏智慧藏，常以此法成就众生。</p>
<p>“善男子，我忆自从燃灯佛来，常随菩萨，恭敬守护，观察菩萨所有心行、智慧境界、一切誓愿、诸清净行、一切三昧、广大神通、大自在力、无能坏法，遍往一切诸佛国土，普受一切诸如来记，转于一切诸佛法轮，广说一切修多罗门，大法光明普皆照耀，教化调伏一切众生，示现一切诸佛神变，我皆能领受、皆能忆持。</p>
<p>“善男子，乃往古世，过须弥山微尘数劫，有劫名庄严，世界名月幢，佛号妙眼，于彼佛所得此法门。善男子，我于此法门，若入若出修习增长，常见诸佛未曾舍离，始从初得乃至贤劫，于其中间，值遇不可说不可说佛刹微尘数如来、应、正等觉，悉皆承事，恭敬供养；亦见彼佛诣菩提座，现大神力；亦见彼佛所有一切功德善根。</p>
<p>“善男子，我唯知此不可坏智慧藏法门。如诸菩萨摩诃萨常随诸佛，能持一切诸佛所说，入一切佛甚深智慧，念念充遍一切法界，等如来身，生诸佛心，具诸佛法，作诸佛事；而我云何能知能说彼功德行？</p>
<p>“善男子，此阎浮提摩竭提国迦毗罗城，有主夜神，名婆珊婆演底。汝诣彼问：菩萨云何学菩萨行、修菩萨道？”</p>
<p>时，善财童子礼地神足，绕无数匝，殷勤瞻仰，辞退而去。</p>
<p>尔时，善财童子一心思惟安住神教，忆持菩萨不可沮坏智藏解脱，修其三昧，学其轨则，观其游戏，入其微妙，得其智慧，达其平等，知其无边，测其甚深。</p>
<p>渐次游行，至于彼城，从东门入，伫立未久，便见日没。心念随顺诸菩萨教，渴仰欲见彼主夜神，于善知识生如来想，复作是念：“由善知识得周遍眼，普能明见十方境界；由善知识得广大解，普能了达一切所缘；由善知识得三昧眼，普能观察一切法门；由善知识得智慧眼，普能明照十方刹海。”</p>
<p>作是念时，见彼夜神于虚空中，处宝楼阁香莲华藏师子之座，身真金色，目发绀青，形貌端严，见者欢喜，众宝璎珞以为严饰，身服朱衣，首戴梵冠，一切星宿炳然在体。于其身上一一毛孔，皆现化度无量无数恶道众生，令其免离险难之像；是诸众生，或生人中，或生天上，或有趣向二乘菩提，或有修行一切智道。又彼一一诸毛孔中，示现种种教化方便，或为现身，或为说法，或为示现声闻乘道，或为示现独觉乘道，或为示现诸菩萨行、菩萨勇猛、菩萨三昧、菩萨自在、菩萨住处、菩萨观察、菩萨师子频申、菩萨解脱游戏，如是种种成熟众生。</p>
<p>善财童子见闻此已，心大欢喜，以身投地，礼夜神足，绕无数匝，于前合掌而作是言：“圣者，我已先发阿耨多罗三藐三菩提心，我心冀望依善知识获诸如来功德法藏。唯愿示我一切智道，我行于中，至十力地！”</p>
<p>时，彼夜神告善财言：“善哉！善哉！善男子，汝能深心敬善知识，乐闻其语，修行其教；以修行故，决定当得阿耨多罗三藐三菩提。</p>
<p>“善男子，我得菩萨破一切众生痴暗法光明解脱。善男子，我于恶慧众生，起大慈心；于不善业众生，起大悲心；于作善业众生，起于喜心；于善恶二行众生，起不二心；于杂染众生，起令生清净心；于邪道众生，起令生正行心；于劣解众生，起令兴大解心；于乐生死众生，起令舍轮转心；于住二乘道众生，起令住一切智心。善男子，我以得此解脱故，常与如是心共相应。</p>
<p>“善男子，我于夜暗人静，鬼、神、盗贼、诸恶众生所游行时，密云重雾、恶风暴雨、日月星宿并皆昏蔽不见色时，见诸众生，若入于海，若行于陆，山林、旷野、诸险难处，或遭盗贼，或乏资粮，或迷惑方隅，或忘失道路，慞惶忧怖不能自出；我时即以种种方便而救济之。</p>
<p>“为海难者，示作船师、鱼王、马王、龟王、象王、阿修罗王及以海神；为彼众生，止恶风雨，息大波浪，引其道路，示其洲岸，令免怖畏，悉得安隐。复作是念：‘以此善根，回施众生，愿令舍离一切诸苦。’</p>
<p>“为在陆地一切众生于夜暗中遭恐怖者，现作日月及诸星宿、晨霞、夕电种种光明，或作屋宅，或为人众，令其得免恐怖之厄。复作是念：‘以此善根，回施众生，悉令除灭诸烦恼暗。’一切众生，有惜寿命，有爱名闻，有贪财宝，有重官位，有著男女，有恋妻妾，未称所求，多生忧怖；我皆救济，令其离苦。</p>
<p>“为行山险而留难者，为作善神，现形亲近；为作好鸟，发音慰悦；为作灵药，舒光照耀；示其果树，示其泉井，示正直道，示平坦地，令其免离一切忧厄。</p>
<p>“为行旷野、稠林、险道，藤萝所罥、云雾所暗而恐怖者，示其正道，令得出离。作是念言：‘愿一切众生，伐见稠林，截爱罗网，出生死野，灭烦恼暗，入一切智平坦正道，到无畏处毕竟安乐。’</p>
<p>“善男子，若有众生，乐著国土而忧苦者；我以方便，令生厌离。作是念言：‘愿一切众生不著诸蕴，住一切佛萨婆若境。’</p>
<p>“善男子，若有众生，乐著聚落，贪爱宅舍，常处黑暗，受诸苦者；我为说法，令生厌离，令法满足，令依法住。作是念言：‘愿一切众生，悉不贪乐六处聚落，速得出离生死境界，究竟安住一切智城。’</p>
<p>“善男子，若有众生行暗夜中，迷惑十方，于平坦路生险难想，于险难道起平坦想，以高为下，以下为高，其心迷惑，生大苦恼。我以方便舒光照及，若欲出者，示其门户；若欲行者，示其道路；欲度沟洫，示其桥梁；欲涉河海，与其船筏；乐观方者，示其险易安危之处；欲休息者，示其城邑、水、树之所。作是念言：‘如我于此照除夜暗，令诸世事悉得宣叙；愿我普于一切众生生死长夜、无明暗处，以智慧光普皆照了。是诸众生无有智眼，想心见倒之所覆翳，无常常想，无乐乐想，无我我想，不净净想，坚固执著我人众生、蕴界处法，迷惑因果，不识善恶，杀害众生，乃至邪见，不孝父母，不敬沙门及婆罗门，不知恶人，不识善人，贪著恶事，安住邪法，毁谤如来，坏正法轮，于诸菩萨呰辱伤害，轻大乘道，断菩提心，于有恩人反加杀害，于无恩处常怀冤结，毁谤贤圣，亲近恶伴，盗塔寺物，作五逆罪，不久当堕三恶道处。愿我速以大智光明，破彼众生无明黑暗，令其疾发阿耨多罗三藐三菩提心。’既发心已，示普贤乘，开十力道，亦示如来法王境界，亦示诸佛一切智城、诸佛所行、诸佛自在、诸佛成就、诸佛总持、一切诸佛共同一身、一切诸佛平等之处，令其安住。</p>
<p>“善男子，一切众生，或病所缠，或老所侵，或苦贫穷，或遭祸难，或犯王法，临当被刑，无所依怙，生大怖畏；我皆救济，使得安隐。复作是念：‘愿我以法普摄众生，令其解脱一切烦恼、生老病死、忧悲苦患，近善知识，常行法施，勤行善业，速得如来清净法身，住于究竟无变易处。’</p>
<p>“善男子，一切众生入见稠林，住于邪道，于诸境界起邪分别，常行不善身、语、意业，妄作种种诸邪苦行，于非正觉生正觉想，于正觉所非正觉想，为恶知识之所摄受，以起恶见，将堕恶道；我以种种诸方便门而为救护，令住正见，生人天中。复作是念：‘如我救此将坠恶道诸众生等，愿我普救一切众生，悉令解脱一切诸苦，住波罗蜜出世圣道，于一切智得不退转，具普贤愿，近一切智，而不舍离诸菩萨行，常勤教化一切众生。’”</p>
<p>尔时，婆珊婆演底主夜神，欲重宣此解脱义，承佛神力，观察十方，为善财童子而说颂曰：</p>
<p>“我此解脱门，生净法光明，能破愚痴暗，待时而演说。</p>
<p>我昔无边劫，勤行广大慈，普覆诸世间，佛子应修学。</p>
<p>寂静大悲海，出生三世佛，能灭众生苦，汝应入此门。</p>
<p>能生世间乐，亦生出世乐，令我心欢喜，汝应入此门。</p>
<p>既舍有为患，亦远声闻果，净修诸佛力，汝应入此门。</p>
<p>我目甚清净，普见十方刹，亦见其中佛，菩提树下坐，</p>
<p>相好庄严身，无量众围绕，一一毛孔内，种种光明出；</p>
<p>见诸群生类，死此而生彼，轮回五趣中，常受无量苦。</p>
<p>我耳甚清净，听之无不及，一切语言海，悉闻能忆持；</p>
<p>诸佛转法轮，其声妙无比，所有诸文字，悉皆能忆持。</p>
<p>我鼻甚清净，于法无所碍，一切皆自在，汝应入此门。</p>
<p>我舌甚广大，净好能言说，随应演妙法，汝应入此门。</p>
<p>我身甚清净，三世等如如，随诸众生心，一切悉皆现。</p>
<p>我心净无碍，如空含万像，普念诸如来，而亦不分别。</p>
<p>了知无量刹，一切诸心海，诸根及欲乐，而亦不分别。</p>
<p>我以大神通，震动无量刹，其身悉遍往，调彼难调众。</p>
<p>我福甚广大，如空无有尽，供养诸如来，饶益一切众。</p>
<p>我智广清净，了知诸法海，除灭众生惑，汝应入此门。</p>
<p>我知三世佛，及以一切法，亦了彼方便，此门遍无等。</p>
<p>一一尘中见，三世一切刹，亦见彼诸佛，此是普门力。</p>
<p>十方刹尘内，悉见卢舍那，菩提树下坐，成道演妙法。”</p>
<p>尔时，善财童子白夜神言：“汝发阿耨多罗三藐三菩提心为几时耶？得此解脱其已久如，乃能如是饶益众生？”</p>
<p>其神答言：“善男子，乃往古世，过如须弥山微尘数劫，有劫名寂静光，世界名出生妙宝，有五亿佛于中出现。彼世界中有四天下，名宝月灯光，有城，名莲华光，王名善法度，以法施化，成就七宝，王四天下。王有夫人，名法慧月，夜久眠寐。时，彼城东有一大林，名为寂住，林中有一大菩提树，名一切光摩尼王庄严身出生一切佛神力光明。尔时，有佛名一切法雷音王，于此树下成等正觉，放无量色广大光明，遍照出生妙宝世界。莲华城内有主夜神，名为净月，诣王夫人法慧月所，动身璎珞以觉夫人，而告之言：‘夫人当知，一切法雷音王如来，于寂住林成无上觉，及广为说诸佛功德自在神力、普贤菩萨所有行愿。’令王夫人发阿耨多罗三藐三菩提意，供养彼佛及诸菩萨、声闻、僧众。</p>
<p>“善男子，时王夫人法慧月者，岂异人乎？我身是也！</p>
<p>“我于彼佛所发菩提心种善根故，于须弥山微尘数劫，不生地狱、饿鬼、畜生诸恶趣中，亦不生于下贱之家，诸根具足，无有众苦，于天人中福德殊胜，不生恶世，恒不离佛及诸菩萨、大善知识，常于其所种植善根，经八十须弥山微尘数劫常受安乐，而未满足菩萨诸根。</p>
<p>“过此劫已，复过万劫，于贤劫前，有劫名无忧遍照，世界名离垢妙光。其世界中净秽相杂，有五百佛于中出现。其第一佛，名须弥幢寂静妙眼如来、应、正等觉；我为：名称长者；女名妙慧光明，端正殊妙。彼净月夜神，以愿力故，于离垢世界一四天下妙幢王城中生，作主夜神，名清净眼。我于一时，在父母边，夜久眠息。彼清净眼来诣我所，震动我宅，放大光明，出现其身，赞佛功德言：‘妙眼如来坐菩提座，始成正觉。’劝喻于我及以父母并诸眷属，令速见佛；自为前导，引至佛所，广兴供养。</p>
<p>“我才见佛，即得三昧，名出生见佛调伏众生三世智光明轮。获此三昧故，能忆念须弥山微尘数劫，亦见其中诸佛出现，于彼佛所听闻妙法；以闻法故，即得此破一切众生暗法光明解脱。得此解脱已，即见其身遍往佛刹微尘数世界，亦见彼世界所有诸佛，又见自身在其佛所；亦见彼世界一切众生，解其言音，识其根性，知其往昔曾为善友之所摄受，随其所乐而为现身，令生欢喜。</p>
<p>“我时于彼所得解脱，念念增长，此心无间；又见自身遍往百佛刹微尘数世界，此心无间；又见自身遍往千佛刹微尘数世界，此心无间；又见自身遍往百千佛刹微尘数世界。如是，念念乃至不可说不可说佛刹微尘数世界，亦见彼世界中一切如来；亦自见身在彼佛所，听闻妙法，受持忆念，观察决了；亦知彼佛诸本事海、诸大愿海，彼诸如来严净佛刹，我亦严净；亦见彼世界一切众生，随其所应而为现身教化调伏。此解脱门，念念增长，如是乃至充满法界。</p>
<p>“善男子，我唯知此菩萨破一切众生暗法光明解脱。如诸菩萨摩诃萨，成就普贤无边行愿，普入一切诸法界海，得诸菩萨金刚智幢自在三昧，出生大愿，住持佛种；于念念中，成满一切大功德海，严净一切广大世界；以自在智，教化成熟一切众生；以智慧日，灭除一切世间暗障；以勇猛智，觉悟一切众生惛睡；以智慧月，决了一切众生疑惑；以清净音，断除一切诸有执著；于一切法界一一尘中，示现一切自在神力，智眼明净，等见三世。而我何能知其妙行、说其功德、入其境界、示其自在？</p>
<p>“善男子，此阎浮提摩竭提国菩提场内，有主夜神，名普德净光。我本从其发阿耨多罗三藐三菩提心，常以妙法开悟于我。汝诣彼问：菩萨云何学菩萨行、修菩萨道。”</p>
<p>尔时，善财童子向婆珊婆演底神而说颂曰：</p>
<p>“见汝清净身，相好超世间，如文殊师利，亦如宝山王。</p>
<p>汝法身清净，三世悉平等，世界悉入中，成坏无所碍。</p>
<p>我观一切趣，悉见汝形像，一一毛孔中，星月各分布。</p>
<p>汝心极广大，如空遍十方，诸佛悉入中，清净无分别。</p>
<p>一一毛孔内，悉放无数光，十方诸佛所，普雨庄严具。</p>
<p>一一毛孔内，各现无数身，十方诸国土，方便度众生。</p>
<p>一一毛孔内，示现无量刹，随诸众生欲，种种令清净。</p>
<p>若有诸众生，闻名及见身，悉获功德利，成就菩提道。</p>
<p>多劫在恶趣，始得见闻汝，亦应欢喜受，以灭烦恼故。</p>
<p>千刹微尘劫，叹汝一毛德，劫数犹可穷，功德终无尽。”</p>
<p>时，善财童子说此颂已，顶礼其足，绕无量匝，殷勤瞻仰，辞退而去。</p>
<h2 id="大方广佛华严经卷第六十九-1"><a href="#大方广佛华严经卷第六十九-1" class="headerlink" title="大方广佛华严经卷第六十九"></a>大方广佛华严经卷第六十九</h2><h3 id="入法界品第三十九之十-1"><a href="#入法界品第三十九之十-1" class="headerlink" title="入法界品第三十九之十"></a>入法界品第三十九之十</h3><p>尔时，善财童子了知彼婆珊婆演底夜神初发菩提心所生菩萨藏、所发菩萨愿、所净菩萨度、所入菩萨地、所修菩萨行、所行出离道、一切智光海、普救众生心、普遍大悲云、于一切佛刹尽未来际常能出生普贤行愿。</p>
<p>渐次游行，至普德净光夜神所，顶礼其足，绕无数匝，于前合掌而作是言：“圣者，我已先发阿耨多罗三藐三菩提心，而我未知菩萨云何修行菩萨地？云何出生菩萨地？云何成就菩萨地？”</p>
<p>夜神答言：“善哉！善哉！善男子，汝已能发阿耨多罗三藐三菩提心，今复问于菩萨地修行、出生及以成就。</p>
<p>“善男子，菩萨成就十法，能圆满菩萨行。何者为十？一者、得清净三昧，常见一切佛；二者、得清净眼，常观一切佛相好庄严；三者、知一切如来无量无边功德大海；四者、知等法界无量诸佛法光明海；五者、知一切如来，一一毛孔放等众生数大光明海，利益无量一切众生；六者、见一切如来，一一毛孔出一切宝色光明焰海；七者、于念念中出现一切佛变化海充满法界，究竟一切诸佛境界调伏众生；八者、得佛音声同一切众生言音海，转三世一切佛法轮；九者、知一切佛无边名号海；十者、知一切佛调伏众生不思议自在力。善男子，菩萨成就此十种法，则能圆满菩萨诸行。</p>
<p>“善男子，我得菩萨解脱，名寂静禅定乐普游步。普见三世一切诸佛，亦见彼佛清净国土、道场、众会、神通、名号、说法、寿命、言音、身相，种种不同，悉皆明睹而无取著。何以故？知诸如来非去，世趣永灭故；非来，体性无生故；非生，法身平等故；非灭，无有生相故；非实，住如幻法故；非妄，利益众生故；非迁，超过生死故；非坏，性常不变故；一相，言语悉离故；无相，性相本空故。</p>
<p>“善男子，我如是了知一切如来时，于菩萨寂静禅定乐普游步解脱门，分明了达，成就增长，思惟观察，坚固庄严，不起一切妄想分别，大悲救护一切众生。一心不动，修习初禅，息一切意业，摄一切众生，智力勇猛，喜心悦豫；修第二禅，思惟一切众生自性，厌离生死；修第三禅，悉能息灭一切众生众苦热恼；修第四禅，增长圆满一切智愿，出生一切诸三昧海，入诸菩萨解脱海门，游戏一切神通，成就一切变化，以清净智普入法界。</p>
<p>“善男子，我修此解脱时，以种种方便成就众生。所谓：于在家放逸众生，令生不净想、可厌想、疲劳想、逼迫想、系缚想、罗刹想、无常想、苦想、无我想、空想、无生想、不自在想、老病死想。自于五欲不生乐著，亦劝众生不著欲乐，唯住法乐，出离于家，入于非家。若有众生住于空闲，我为止息诸恶音声，于静夜时为说深法，与顺行缘，开出家门，示正道路，为作光明，除其暗障，灭其怖畏，赞出家业，叹佛、法、僧及善知识具诸功德，亦叹亲近善知识行。</p>
<p>“复次，善男子，我修解脱时，令诸众生，不生非法贪，不起邪分别，不作诸罪业。若已作者，皆令止息；若未生善法，未修波罗蜜行，未求一切智，未起大慈悲，未造人天业，皆令其生；若已生者，令其增长。我与如是顺道因缘，乃至令成一切智智。</p>
<p>“善男子，我唯得此菩萨寂静禅定乐普游步解脱门。如诸菩萨摩诃萨，具足普贤所有行愿，了达一切无边法界，常能增长一切善根，照见一切如来智力，住于一切如来境界，恒处生死，心无障碍，疾能满足一切智愿，普能往诣一切世界，悉能观见一切诸佛，遍能听受一切佛法，能破一切众生痴暗，能于生死大夜之中出生一切智慧光明；而我云何能知能说彼功德行？</p>
<p>“善男子，去此不远，于菩提场右边，有一夜神，名喜目观察众生。汝诣彼问：菩萨云何学菩萨行、修菩萨道？”</p>
<p>尔时，普德净光夜神，欲重宣此解脱义，为善财童子而说颂曰：</p>
<p>“若有信解心，尽见三世佛；彼人眼清净，能入诸佛海。</p>
<p>汝观诸佛身，清净相庄严，一念神通力，法界悉充满。</p>
<p>卢舍那如来，道场成正觉，一切法界中，转于净法轮。</p>
<p>如来知法性，寂灭无有二，清净相严身，遍示诸世间。</p>
<p>佛身不思议，法界悉充满，普现一切刹，一切无不见。</p>
<p>佛身常光明，一切刹尘等，种种清净色，念念遍法界。</p>
<p>如来一毛孔，放不思议光，普照诸群生，令其烦恼灭。</p>
<p>如来一毛孔，出生无尽化，充遍于法界，除灭众生苦。</p>
<p>佛演一妙音，随类皆令解，普雨广大法，使发菩提意。</p>
<p>佛昔修诸行，已曾摄受我，故得见如来，普现一切刹。</p>
<p>诸佛出世间，量等众生数，种种解脱境，非我所能知。</p>
<p>一切诸菩萨，入佛一毛孔，如是妙解脱，非我所能知。</p>
<p>此近有夜神，名喜目观察，汝应往诣彼，问修菩萨行。”</p>
<p>时，善财童子顶礼其足，绕无数匝，殷勤瞻仰，辞退而去。</p>
<p>尔时，善财童子敬善知识教，行善知识语，作如是念：“善知识者，难见难遇；见善知识，令心不散乱；见善知识，破障碍山；见善知识，入大悲海救护众生；见善知识，得智慧光普照法界；见善知识，悉能修行一切智道；见善知识，普能睹见十方佛海；见善知识，得见诸佛转于法轮忆持不忘。”作是念已，发意欲诣喜目观察众生夜神所。</p>
<p>时，喜目神加善财童子，令知亲近善知识，能生诸善根，增长成熟，所谓：令知亲近善知识，能修助道具；令知亲近善知识，能起勇猛心；令知亲近善知识，能作难坏业；令知亲近善知识，能得难伏力；令知亲近善知识，能入无边方；令知亲近善知识，能久远修行；令知亲近善知识，能办无边业；令知亲近善知识，能行无量道；令知亲近善知识，能得速疾力普诣诸刹；令知亲近善知识，能不离本处遍至十方。</p>
<p>时，善财童子遽发是念：“由亲近善知识，能勇猛勤修一切智道；由亲近善知识，能速疾出生诸大愿海；由亲近善知识，能为一切众生，尽未来劫受无边苦；由亲近善知识，能被大精进甲，于一微尘中说法声遍法界；由亲近善知识，能速往诣一切方海；由亲近善知识，于一毛道，尽未来劫修菩萨行；由亲近善知识，于念念中行菩萨行，究竟安住一切智地；由亲近善知识，能入三世一切如来自在神力诸庄严道；由亲近善知识，能常遍入诸法界门；由亲近善知识，常缘法界未曾动出，而能遍往十方国土。”</p>
<p>尔时，善财童子发是念已，即诣喜目观察众生夜神所。</p>
<p>见彼夜神在于如来众会道场，坐莲华藏师子之座，入大势力普喜幢解脱，于其身上一一毛孔，出无量种变化身云，随其所应，以妙言音而为说法，普摄无量一切众生，皆令欢喜而得利益，所谓：出无量化身云，充满十方一切世界，说诸菩萨行檀波罗蜜，于一切事皆无恋著，于一切众生普皆施与；其心平等，无有轻慢，内外悉施，难舍能舍。</p>
<p>出等众生数无量化身云，充满法界，普现一切众生之前，说持净戒无有缺犯，修诸苦行皆悉具足，于诸世间无有所依，于诸境界无所爱著，说在生死轮回往返，说诸人天盛衰苦乐，说诸境界皆是不净，说一切法皆是无常，说一切行悉苦无味，令诸世间舍离颠倒，住诸佛境持如来戒。如是演说种种戒行，戒香普熏，令诸众生悉得成熟。</p>
<p>又出等众生数种种身云，说能忍受一切众苦，所谓：割截、捶楚、诃骂、欺辱，其心泰然，不动不乱；于一切行不卑不高，于诸众生不起我慢，于诸法性安住忍受；说菩提心无有穷尽，心无尽故智亦无尽，普断一切众生烦恼；说诸众生卑贱丑陋不具足身，令生厌离；赞诸如来清净妙色无上之身，令生欣乐。如是方便，成熟众生。</p>
<p>又出等众生界种种身云，随诸众生心之所乐，说勇猛精进，修一切智助道之法；勇猛精进，降伏魔冤；勇猛精进，发菩提心，不动不退；勇猛精进，度一切众生，出生死海；勇猛精进，除灭一切恶道诸难；勇猛精进，坏无智山；勇猛精进，供养一切诸佛如来不生疲厌；勇猛精进，受持一切诸佛法轮；勇猛精进，坏散一切诸障碍山；勇猛精进，教化成熟一切众生；勇猛精进，严净一切诸佛国土。如是方便，成熟众生。</p>
<p>又出种种无量身云，以种种方便，令诸众生，心生欢喜，舍离恶意，厌一切欲；为说惭愧，令诸众生藏护诸根；为说无上清净梵行；为说欲界是魔境界，令生恐怖；为现不乐世间欲乐，住于法乐，随其次第，入诸禅定诸三昧乐，令思惟观察，除灭一切所有烦恼；又为演说一切菩萨诸三昧海神力变现自在游戏，令诸众生欢喜适悦，离诸忧怖，其心清净，诸根猛利，爱重于法，修习增长。</p>
<p>又出等众生界种种身云，为说往诣十方国土，供养诸佛及以师长、真善知识，受持一切诸佛法轮精勤不懈；又为演说、称赞一切诸如来海，观察一切诸法门海，显示一切诸法性相，开阐一切诸三昧门，开智慧境界，竭一切众生疑海；示智慧金刚，坏一切众生见山；升智慧日轮，破一切众生痴暗。皆令欢喜，成一切智。</p>
<p>又出等众生界种种身云，普诣一切众生之前，随其所应，以种种言辞而为说法：或说世间神通福力；或说三界皆是可怖，令其不作世间业行，离三界处，出见稠林；或为称赞一切智道，令其超越二乘之地；或为演说不住生死、不住涅槃，令其不著有为、无为；或为演说住于天宫乃至道场，令其欣乐发菩提意。如是方便，教化众生，皆令究竟得一切智。</p>
<p>又出一切世界微尘数身云，普诣一切众生之前，念念中，示普贤菩萨一切行愿；念念中，示清净大愿充满法界；念念中，示严净一切世界海；念念中，示供养一切如来海；念念中，示入一切法门海；念念中，示入一切世界海、微尘数世界海；念念中，示于一切刹尽未来劫清净修行一切智道；念念中，示入如来力；念念中，示入一切三世方便海；念念中，示往一切刹现种种神通变化；念念中，示诸菩萨一切行愿，令一切众生住一切智。如是所作，恒无休息。</p>
<p>又出等一切众生心数身云，普诣一切众生之前，说诸菩萨集一切智助道之法无边际力、求一切智不破坏力、无穷尽力、修无上行不退转力、无间断力、于生死法无染著力、能破一切诸魔众力、远离一切烦恼垢力、能破一切业障山力、住一切劫修大悲行无疲倦力、震动一切诸佛国土令一切众生生欢喜力、能破一切诸外道力、普于世间转法轮力。以如是等方便成熟，令诸众生至一切智。</p>
<p>又出等一切众生心数无量变化色身云，普诣十方无量世界，随众生心，演说一切菩萨智行。所谓：说入一切众生界海智，说入一切众生心海智，说入一切众生根海智，说入一切众生行海智，说度一切众生未曾失时智，说出一切法界音声智，说念念遍一切法界海智，说念念知一切世界海坏智，说念念知一切世界海成住庄严差别智，说念念自在亲近供养一切如来听受法轮智。示现如是智波罗蜜，令诸众生，皆大欢喜，调畅适悦，其心清净，生决定解，求一切智无有退转。如说菩萨诸波罗蜜成熟众生，如是宣说一切菩萨种种行法而为利益。</p>
<p>复于一一诸毛孔中，出无量种众生身云。所谓：出与色究竟天、善现天、善见天、无热天、无烦天相似身云，出少广、广果、福生、无云天相似身云，出遍净、无量净、少净天相似身云，出光音、无量光、少光天相似身云，出大梵、梵辅、梵众天相似身云，出自在天、化乐天、兜率陀天、须夜摩天、忉利天及其采女、诸天子众相似身云，出提头赖吒乾闼婆王、乾闼婆子、乾闼婆女相似身云，出毗楼勒叉、鸠槃荼王、鸠槃荼子、鸠槃荼女相似身云，出毗楼博叉龙王、龙子、龙女相似身云，出毗沙门夜叉王、夜叉子、夜叉女相似身云，出大树紧那罗王、善慧摩睺罗伽王、大速疾力迦楼罗王、罗睺阿修罗王、阎罗法王及其子、其女相似身云，出诸人王及其子、其女相似身云，出声闻、独觉及诸佛众相似身云，出地神、水神、火神、风神、河神、海神、山神、树神乃至昼、夜、主方神等相似身云。周遍十方，充满法界。</p>
<p>于彼一切众生之前，现种种声。所谓：风轮声、水轮声、火焰声、海潮声、地震声、大山相击声、天城震动声、摩尼相击声、天王声、龙王声、夜叉王声、乾闼婆王声、阿修罗王声、迦楼罗王声、紧那罗王声、摩睺罗伽王声、人王声、梵王声、天女歌咏声、诸天音乐声、摩尼宝王声。</p>
<p>以如是等种种音声，说喜目观察众生夜神从初发心所集功德。所谓：承事一切诸善知识，亲近诸佛，修行善法；行檀波罗蜜，难舍能舍；行尸波罗蜜，弃舍王位、宫殿、眷属，出家学道；行羼提波罗蜜，能忍世间一切苦事，及以菩萨所修苦行、所持正法，皆悉坚固，其心不动，亦能忍受一切众生于己身心恶作恶说，忍一切业皆不失坏，忍一切法生决定解，忍诸法性能谛思惟；行精进波罗蜜，起一切智行，成一切佛法；行禅波罗蜜，其禅波罗蜜所有资具、所有修习、所有成就、所有清净、所有起三昧神通、所有入三昧海门，皆悉显示；行般若波罗蜜，其般若波罗蜜所有资具，所有清净、大智慧日、大智慧云、大智慧藏、大智慧门，皆悉显示；行方便波罗蜜，其方便波罗蜜所有资具、所有修行、所有体性、所有理趣、所有清净、所有相应事，皆悉显示；行愿波罗蜜，其愿波罗蜜所有体性、所有成就、所有修习、所有相应事，皆悉显示；行力波罗蜜，其力波罗蜜所有资具、所有因缘、所有理趣、所有演说、所有相应事，皆悉显示；行智波罗蜜，其智波罗蜜所有资具、所有体性、所有成就、所有清净、所有处所、所有增长、所有深入、所有光明、所有显示、所有理趣、所有相应事、所有简择、所有行相、所有相应法，所有所摄法、所知法、所知业、所知刹、所知劫、所知世、所知佛出现、所知佛、所知菩萨，所知菩萨心、菩萨位、菩萨资具、菩萨发趣、菩萨回向、菩萨大愿、菩萨法轮、菩萨简择法、菩萨法海、菩萨法门海、菩萨法旋流、菩萨法理趣，如是等智波罗蜜相应境界，皆悉显示，成熟众生。</p>
<p>又说此神从初发心所集功德相续次第；所习善根相续次第；所修无量诸波罗蜜相续次第；死此生彼及其名号相续次第；亲近善友，承事诸佛，受持正法，修菩萨行，入诸三昧，以三昧力，普见诸佛，普见诸刹，普知诸劫，深入法界，观察众生，入法界海，知诸众生死此生彼，得净天耳闻一切声，得净天眼见一切色，得他心智知众生心，得宿住智知前际事，得无依无作神足智通自在游行遍十方刹，如是所有相续次第；得菩萨解脱，入菩萨解脱海，得菩萨自在，得菩萨勇猛，得菩萨游步，住菩萨想，入菩萨道，如是一切所有功德相续次第。皆悉演说，分别显示，成熟众生。</p>
<p>如是说时，于念念中，十方各严净不可说不可说诸佛国土，度脱无量恶趣众生，令无量众生生天人中富贵自在，令无量众生出生死海，令无量众生安住声闻、辟支佛地，令无量众生住如来地。</p>
<p>尔时，善财童子见闻如上所现一切诸希有事，念念观察，思惟解了，深入安住，承佛威力及解脱力，则得菩萨不思议大势力普喜幢自在力解脱。何以故？与喜目夜神于往昔时同修行故，如来神力所加持故，不思议善根所祐助故，得菩萨诸根故，生如来种中故，得善友力所摄受故，受诸如来所护念故，毗卢遮那如来曾所化故，彼分善根已成熟故，堪修普贤菩萨行故。</p>
<p>尔时，善财童子得此解脱已，心生欢喜，合掌向喜目观察众生夜神，以偈赞曰：</p>
<p>“无量无数劫，学佛甚深法，随其所应化，显现妙色身。</p>
<p>了知诸众生，沉迷婴妄想，种种身皆现，随应悉调伏。</p>
<p>法身恒寂静，清净无二相，为化众生故，示现种种形。</p>
<p>于诸蕴界处，未曾有所著，示行及色身，调伏一切众。</p>
<p>不著内外法，已度生死海，而现种种身，住于诸有界。</p>
<p>远离诸分别，戏论所不动，为著妄想者，弘宣十力法。</p>
<p>一心住三昧，无量劫不动，毛孔出化云，供养十方佛。</p>
<p>得佛方便力，念念无边际，示现种种身，普摄诸群生。</p>
<p>了知诸有海，种种业庄严，为说无碍法，令其悉清净。</p>
<p>色身妙无比，清净如普贤，随诸众生心，示现世间相。”</p>
<p>尔时，善财童子说此颂已，白言：“天神，汝发阿耨多罗三藐三菩提心，为几时耶？得此解脱，身已久如？”</p>
<p>尔时，喜目观察众生主夜神以颂答曰：</p>
<p>“我念过去世，过于刹尘劫，刹号摩尼光，劫名寂静音。</p>
<p>百万那由他，俱胝四天下，其王数亦尔，各各自临驭。</p>
<p>中有一王都，号曰香幢宝，庄严最殊妙，见者皆欣悦。</p>
<p>中有转轮王，其身甚微妙，三十二种相，随好以庄严；</p>
<p>莲华中化生，金色光明身，腾空照远近，普及阎浮界。</p>
<p>其王有千子，勇猛身端正；臣佐满一亿，智慧善方便；</p>
<p>嫔御有十亿，颜容状天女，利益调柔意，慈心给侍王。</p>
<p>其王以法化，普及四天下，轮围大地中，一切皆丰盛。</p>
<p>我时为宝女，具足梵音声，身出金色光，照及千由旬。</p>
<p>日光既已没，音乐咸寂然，大王及侍御，一切皆安寝。</p>
<p>彼时德海佛，出兴于世间，显现神通力，充满十方界；</p>
<p>放大光明海，一切刹尘数，种种自在身，遍满于十方。</p>
<p>地震出妙音，普告佛兴世；天人龙神众，一切皆欢喜。</p>
<p>一一毛孔中，出佛化身海，十方皆遍满，随应说妙法。</p>
<p>我时于梦中，见佛诸神变，亦闻深妙法，心生大欢喜。</p>
<p>一万主夜神，共在空中住，赞叹佛兴世，同时觉悟我：</p>
<p>贤慧汝应起，佛已现汝国，劫海难值遇，见者得清净。</p>
<p>我时便寐寤，即睹清净光。观此从何来？见佛树王下，</p>
<p>诸相庄严体，犹如宝山王；一切毛孔中，放大光明海。</p>
<p>见已心欢喜，便生此念言：愿我得如佛，广大神通力。</p>
<p>我时寻觉悟，大王并眷属，令见佛光明，一切皆欣庆。</p>
<p>我时与大王，骑从千万亿，众生亦无量，俱行诣佛所。</p>
<p>我于二万岁，供养彼如来，七宝四天下，一切皆奉施。</p>
<p>时彼如来说，功德普云经，普应群生心，庄严诸愿海。</p>
<p>夜神觉悟我，令我得利益，我愿作是身，觉诸放逸者。</p>
<p>我从此初发，最上菩提愿，往来诸有中，其心无忘失。</p>
<p>从此后供养，十亿那由佛，恒受人天乐，饶益诸群生。</p>
<p>初佛功德海；第二功德灯；第三妙宝幢；第四虚空智；</p>
<p>第五莲华藏；第六无碍慧；第七法月王；第八智灯轮；</p>
<p>第九两足尊，宝焰山灯王；第十调御师，三世华光音。</p>
<p>如是等诸佛，我悉曾供养，然未得慧眼，入于解脱海。</p>
<p>从此次第有，一切宝光刹，其劫名天胜，五百佛兴世。</p>
<p>最初月光轮；第二名日灯；第三名光幢；第四宝须弥；</p>
<p>第五名华焰；第六号灯海；第七炽然佛；第八天藏佛；</p>
<p>九光明王幢；十普智光王。</p>
<p>如是等诸佛，我悉曾供养，尚于诸法中，无而计为有。</p>
<p>从此复有劫，名曰梵光明；世界莲华灯，庄严极殊妙。</p>
<p>彼有无量佛，一一无量众，我悉曾供养，尊重听闻法。</p>
<p>初宝须弥佛；二功德海佛；三法界音佛；四法震雷佛；</p>
<p>五名法幢佛；六名地光佛；七名法力光；八名虚空觉；</p>
<p>第九须弥光；第十功德云。</p>
<p>如是等如来，我悉曾供养，未能明了法，而入诸佛海。</p>
<p>次后复有劫，名为功德月；尔时有世界，其名功德幢。</p>
<p>彼中有诸佛，八十那由他，我皆以妙供，深心而敬奉。</p>
<p>初乾闼婆王；二名大树王；三功德须弥；第四宝眼佛；</p>
<p>第五卢舍那；第六光庄严；第七法海佛；第八光胜佛；</p>
<p>九名贤胜佛；第十法王佛。</p>
<p>如是等诸佛，我悉曾供养，然未得深智，入于诸法海。</p>
<p>此后复有劫，名为寂静慧，刹号金刚宝，庄严悉殊妙。</p>
<p>于中有千佛，次第而出兴，众生少烦恼，众会悉清净。</p>
<p>初金刚脐佛；二无碍力佛；三名法界影；四号十方灯；</p>
<p>第五名悲光；第六名戒海；第七忍灯轮；第八法轮光；</p>
<p>九名光庄严；十名寂静光。</p>
<p>如是等诸佛，我悉曾供养，犹未能深悟，如空清净法。</p>
<p>游行一切刹，于彼修诸行。</p>
<p>次第复有劫，名为善出现，刹号香灯云，净秽所共成。</p>
<p>亿佛于中现，庄严刹及劫，所说种种法，我皆能忆持。</p>
<p>初名广称佛；次名法海佛；三名自在王；四名功德云；</p>
<p>第五法胜佛；第六天冠佛；第七智焰佛；第八虚空音；</p>
<p>第九两足尊，名普生殊胜；第十无上士，眉间胜光明。</p>
<p>如是一切佛，我悉曾供养，然犹未能净，离诸障碍道。</p>
<p>次第复有劫，名集坚固王，刹号宝幢王，一切善分布。</p>
<p>有五百诸佛，于中而出现；我恭敬供养，求无碍解脱。</p>
<p>最初功德轮；其次寂静音；次名功德海；次名日光王；</p>
<p>第五功德王；第六须弥相；次名法自在；次佛功德王；</p>
<p>第九福须弥；第十光明王。</p>
<p>如是等诸佛，我悉曾供养，所有清净道，普入尽无余，</p>
<p>然于所入门，未能成就忍。</p>
<p>次第复有劫，名为妙胜主，刹号寂静音，众生烦恼薄。</p>
<p>于中有佛现，八十那由他；我悉曾供养，修行最胜道。</p>
<p>初佛名华聚；次佛名海藏；次名功德生；次号天王髻；</p>
<p>第五摩尼藏；第六真金山；第七宝聚尊；第八法幢佛；</p>
<p>第九名胜财；第十名智慧。</p>
<p>此十为上首，供养无不尽。</p>
<p>次第复有劫，名曰千功德；尔时有世界，号善化幢灯；</p>
<p>六十亿那由，诸佛兴于世。</p>
<p>最初寂静幢；其次奢摩他；第三百灯王；第四寂静光；</p>
<p>第五云密阴；第六日大明；七号法灯光；八名殊胜焰；</p>
<p>九名天胜藏；十名大吼音。</p>
<p>如是等诸佛，我悉常供养，未得清净忍，深入诸法海。</p>
<p>次第复有劫，名无著庄严；尔时有世界，名曰无边光；</p>
<p>中有三十六，那由他佛现。</p>
<p>初功德须弥；第二虚空心；第三具庄严；第四法雷音；</p>
<p>第五法界声；第六妙音云；第七照十方；第八法海音；</p>
<p>第九功德海；第十功德幢。</p>
<p>如是等诸佛，我悉曾供养。</p>
<p>次有佛出现，名为功德幢；我为月面天，供养人中主。</p>
<p>时佛为我说，无依妙法门；我闻专念持，出生诸愿海。</p>
<p>我得清净眼，寂灭定总持，能于念念中，悉见诸佛海。</p>
<p>我得大悲藏，普明方便眼，增长菩提心，成就如来力。</p>
<p>见众生颠倒，执常乐我净，愚痴暗所覆，妄想起烦恼。</p>
<p>行止见稠林，往来贪欲海，集于诸恶趣，无量种种业。</p>
<p>一切诸趣中，随业而受身，生老死众患，无量苦逼迫。</p>
<p>为彼众生故，我发无上心，愿得如十方，一切十力尊。</p>
<p>缘佛及众生，起于大愿云，从是修功德，趣入方便道。</p>
<p>愿云悉弥覆，普入一切道，具足波罗蜜，充满于法界。</p>
<p>速入于诸地，三世方便海，一念修诸佛，一切无碍行。</p>
<p>佛子我尔时，得入普贤道，了知十法界，一切差别门。</p>
<p>“善男子，于汝意云何？彼时转轮圣王，名十方主，能绍隆佛种者，岂异人乎？文殊师利童子是也！尔时夜神觉悟我者，普贤菩萨之所化耳！我于尔时为王宝女，蒙彼夜神觉悟于我，令我见佛，发阿耨多罗三藐三菩提心。自从是来，经佛刹微尘数劫，不堕恶趣，常生人、天，于一切处常见诸佛，乃至于妙灯功德幢佛所，得此大势力普喜幢菩萨解脱，以此解脱如是利益一切众生。</p>
<p>“善男子，我唯得此大势力普喜幢解脱门。如诸菩萨摩诃萨，于念念中，普诣一切诸如来所，疾能趣入一切智海；于念念中，以发趣门，入于一切诸大愿海；于念念中，以愿海门，尽未来劫，念念出生一切诸行。一一行中出生一切刹微尘数身，一一身普入一切法界门；一一法界门，一切佛刹中，随众生心说诸妙行。一切刹一一尘中，悉见无边诸如来海；一一如来所，悉见遍法界诸佛神通；一一如来所，悉见往劫修菩萨行；一一如来所，受持守护所有法轮；一一如来所，悉见三世一切如来诸神变海。而我云何能知能说彼功德行？</p>
<p>“善男子，此众会中，有一夜神，名普救众生妙德。汝诣彼问：菩萨云何入菩萨行、净菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<h2 id="大方广佛华严经卷第七十-1"><a href="#大方广佛华严经卷第七十-1" class="headerlink" title="大方广佛华严经卷第七十"></a>大方广佛华严经卷第七十</h2><h3 id="入法界品第三十九之十一-1"><a href="#入法界品第三十九之十一-1" class="headerlink" title="入法界品第三十九之十一"></a>入法界品第三十九之十一</h3><p>尔时，善财童子于喜目观察众生夜神所，闻普喜幢解脱门，信解趣入，了知随顺，思惟修习，念善知识所有教诲，心无暂舍，诸根不散，一心愿得见善知识，普于十方勤求匪懈，愿常亲近，生诸功德，与善知识同一善根，得善知识巧方便行，依善知识入精进海，于无量劫常不远离。作是愿已，往诣普救众生妙德夜神所。</p>
<p>时，彼夜神为善财童子示现菩萨调伏众生解脱神力，以诸相好庄严其身，于两眉间放大光明，名智灯普照清净幢，无量光明以为眷属，其光普照一切世间。照世间已，入善财顶，充满其身。善财尔时即得究竟清净轮三昧。</p>
<p>得此三昧已，悉见二神两处中间，所有一切地尘、水尘及以火尘，金刚摩尼众宝微尘，华香、璎珞、诸庄严具，如是一切所有微尘，一一尘中各见佛刹微尘数世界成坏。及见一切地、水、火、风诸大积聚。亦见一切世界接连，皆以地轮任持而住。种种山海、种种河池、种种树林、种种宫殿，所谓：天宫殿、龙宫殿、夜叉宫殿，乃至摩睺罗伽、人非人等宫殿屋宅，地狱、畜生、阎罗王界一切住处，诸趣轮转，生死往来，随业受报，各各差别，靡不悉见。</p>
<p>又见一切世界差别，所谓：或有世界杂秽，或有世界清净，或有世界趣杂秽，或有世界趣清净，或有世界杂秽清净，或有世界清净杂秽，或有世界一向清净，或有世界其形平正，或有覆住，或有侧住。如是等一切世界一切趣中，悉见此普救众生夜神，于一切时一切处，随诸众生形貌、言辞、行解差别，以方便力普现其前，随宜化度，令地狱众生免诸苦毒，令畜生众生不相食啖，令饿鬼众生无有饥渴，令诸龙等离一切怖，令欲界众生离欲界苦，令人趣众生离暗夜怖、毁呰怖、恶名怖、大众怖、不活怖、死怖、恶道怖、断善根怖、退菩提心怖、遇恶知识怖、离善知识怖、堕二乘地怖、种种生死怖、异类众生同住怖、恶时受生怖、恶种族中受生怖、造恶业怖、业烦恼障怖、执著诸想系缚怖，如是等怖悉令舍离。</p>
<p>又见一切众生，卵生、胎生、湿生、化生，有色、无色，有想、无想，非有想、非无想，普现其前，常勤救护，为成就菩萨大愿力故，深入菩萨三昧力故，坚固菩萨神通力故，出生普贤行愿力故，增广菩萨大悲海故，得普覆众生无碍大慈故，得普与众生无量喜乐故，得普摄一切众生智慧方便故，得菩萨广大解脱自在神通故，严净一切佛刹故，觉了一切诸法故，供养一切诸佛故，受持一切佛教故，积集一切善根修一切妙行故，入一切众生心海而无障碍故，知一切众生诸根教化成熟故，净一切众生信解除其恶障故，破一切众生无知黑暗故，令得一切智清净光明故。</p>
<p>时，善财童子见此夜神如是神力不可思议甚深境界，普现调伏一切众生菩萨解脱已，欢喜无量，头面作礼，一心瞻仰。时，彼夜神即舍菩萨庄严之相，还复本形，而不舍其自在神力。</p>
<p>尔时，善财童子恭敬合掌，却住一面，以偈赞曰：</p>
<p>“我善财得见，如是大神力，其心生欢喜，说偈而赞叹。</p>
<p>我见尊妙身，众相以庄严；譬如空中星，一切悉严净。</p>
<p>所放殊胜光，无量刹尘数；种种微妙色，普照于十方。</p>
<p>一一毛孔放，众生心数光；一一光明端，皆出宝莲华；</p>
<p>华中出化身，能灭众生苦；光中出妙香，普熏于众生；</p>
<p>复雨种种华，供养一切佛。</p>
<p>两眉放妙光，量与须弥等，普触诸含识，令灭愚痴暗。</p>
<p>口放清净光，譬如无量日，普照于广大，毗卢舍那境。</p>
<p>眼放清净光，譬如无量月，普照十方刹，悉灭世痴翳。</p>
<p>现化种种身，相状等众生，充满十方界，度脱三有海。</p>
<p>妙身遍十方，普现众生前，灭除水火贼，王等一切怖。</p>
<p>我承喜目教，今得诣尊所，见尊眉间相，放大清净光，</p>
<p>普照十方海，悉灭一切暗，显现神通力，而来入我身。</p>
<p>我遇圆满光，心生大欢喜，得总持三昧，普见十方佛。</p>
<p>我于所经处，悉见诸微尘，一一微尘中，各见尘数刹。</p>
<p>或有无量刹，一切咸浊秽，众生受诸苦，常悲叹号泣。</p>
<p>或有染净刹，少乐多忧苦；示现三乘像，往彼而救度。</p>
<p>或有净染刹，众生所乐见，菩萨常充满，住持诸佛法。</p>
<p>一一微尘中，无量净刹海；毗卢遮那佛，往劫所严净。</p>
<p>佛于一切刹，悉坐菩提树，成道转法轮，度脱诸群生。</p>
<p>我见普救天，于彼无量刹，一切诸佛所，普皆往供养。”</p>
<p>尔时，善财童子说此颂已，白普救众生妙德夜神言：“天神！今此解脱甚深希有！其名何等？得此解脱其已久如？修何等行而得清净？”</p>
<p>夜神言：“善男子，是处难知，诸天及人、一切二乘所不能测。何以故？此是住普贤菩萨行者境界故，住大悲藏者境界故，救护一切众生者境界故，能净一切三恶八难者境界故，能于一切佛刹中绍隆佛种不断者境界故，能住持一切佛法者境界故，能于一切劫修菩萨行成满大愿海者境界故，能于一切法界海以清净智光灭无明暗障者境界故，能以一念智慧光明普照一切三世方便海者境界故。我承佛力，今为汝说。</p>
<p>“善男子，乃往古世，过佛刹微尘数劫，尔时有劫，名圆满清净，世界名毗卢遮那大威德，有须弥山微尘数如来于中出现。其佛世界，以一切香王摩尼宝为体，众宝庄严，住无垢光明摩尼王海上。其形正圆，净秽合成，一切严具帐云而覆其上，一切庄严摩尼轮山千匝围绕。有十万亿那由他四天下皆妙庄严，或有四天下恶业众生于中止住，或有四天下杂业众生于中止住，或有四天下善根众生于中止住，或有四天下一向清净诸大菩萨之所止住。</p>
<p>“此界东际轮围山侧，有四天下，名宝灯华幢。国界清净，饮食丰足，不藉耕耘而生稻粱；宫殿楼阁悉皆奇妙；诸如意树处处行列，种种香树恒出香云，种种鬘树恒出鬘云，种种华树常雨妙华；种种宝树出诸奇宝，无量色光周匝照耀；诸音乐树出诸音乐，随风吹动演妙音声；日月光明摩尼宝王普照一切，昼夜受乐无时间断。</p>
<p>“此四天下有百万亿那由他诸王国土，一一国土有千大河周匝围绕，一一皆以妙华覆上，随流漂动，出天乐音，一切宝树列植其岸，种种珍奇以为严饰，舟船来往称情戏乐。一一河间有百万亿城，一一城有百万亿那由他聚落；如是一切城邑、聚落，各有无量百千亿那由他宫殿园林周匝围绕。</p>
<p>“此四天下阎浮提内，有一国土，名宝华灯，安隐丰乐，人民炽盛；其中众生，具行十善。有转轮王于中出现，名毗卢遮那妙宝莲华髻，于莲华中忽然化生，三十二相以为严好，七宝具足，王四天下，恒以正法教导群生。王有千子，端正勇健，能伏冤敌；百万亿那由他宫人、采女，皆悉与王同种善根、同修诸行、同时诞生，端正姝妙犹如天女，身真金色常放光明，诸毛孔中恒出妙香；良臣、猛将，具足十亿。王有正妃，名圆满面，是王女宝，端正殊特，皮肤金色，目发绀青，言同梵音，身有天香，常放光明照千由旬。其有一女，名普智焰妙德眼，形体端严，色相殊美，众生见者情无厌足。尔时，众生寿命无量，或有不定而中夭者；种种形色、种种音声、种种名字、种种族姓，愚、智、勇、怯、贫、富、苦、乐，无量品类皆悉不同。时，或有人语余人言：‘我身端正，汝形鄙陋。’作是语已，递相毁辱，集不善业；以是业故，寿命、色力、一切乐事悉皆损减。</p>
<p>“时，彼城北有菩提树，名普光法云音幢，以念念出现一切如来道场庄严坚固摩尼王而为其根，一切摩尼以为其干，众杂妙宝以为其叶，次第分布，并相称可，四方上下，圆满庄严；放宝光明，出妙音声，说一切如来甚深境界。于彼树前，有一香池，名宝华光明，演法雷音；妙宝为岸，百万亿那由他宝树围绕，一一树形如菩提树，众宝璎珞周匝垂下，无量楼阁皆宝所成，周遍道场以为严饰。彼香池内出大莲华，名普现三世一切如来庄严境界云，须弥山微尘数佛于中出现。其第一佛，名普智宝焰妙德幢，于此华上，最初得阿耨多罗三藐三菩提，无量千岁演说正法成熟众生。</p>
<p>“其彼如来未成佛时，十千年前，此大莲华放净光明，名现诸神通成熟众生；若有众生遇斯光者，心自开悟，无所不了，知十千年后佛当出现。九千年前，放净光明，名一切众生离垢灯；若有众生遇斯光者，得清净眼，见一切色，知九千年后佛当出现。八千年前，放大光明，名一切众生业果音；若有众生遇斯光者，悉得自知诸业果报，知八千年后佛当出现。七千年前，放大光明，名生一切善根音；若有众生遇斯光者，一切诸根悉得圆满，知七千年后佛当出现。六千年前，放大光明，名佛不思议境界音；若有众生遇斯光者，其心广大，普得自在，知六千年后佛当出现。五千年前，放大光明，名严净一切佛刹音；若有众生遇斯光者，悉见一切清净佛土，知五千年后佛当出现。四千年前，放大光明，名一切如来境界无差别灯；若有众生遇斯光者，悉能往觐一切诸佛，知四千年后佛当出现。三千年前，放大光明，名三世明灯；若有众生遇斯光者，悉能现见一切如来诸本事海，知三千年后佛当出现。二千年前，放大光明，名如来离翳智慧灯；若有众生遇斯光者，则得普眼见一切如来神变、一切诸佛国土、一切世界众生，知二千年后佛当出现。一千年前，放大光明，名令一切众生见佛集诸善根；若有众生遇斯光者，则得成就见佛三昧，知一千年后佛当出现。次七日前，放大光明，名一切众生欢喜音；若有众生遇斯光者，得普见诸佛生大欢喜，知七日后佛当出现。满七日已，一切世界悉皆震动，纯净无染，念念普现十方一切清净佛刹，亦现彼刹种种庄严；若有众生根性淳熟，应见佛者，咸诣道场。</p>
<p>“尔时，彼世界中一切轮围、一切须弥、一切诸山、一切大海、一切地、一切城、一切垣墙、一切宫殿、一切音乐、一切语言，皆出音声，赞说一切诸佛如来神力境界；又出一切香云、一切烧香云、一切末香云、一切香摩尼形像云、一切宝焰云、一切焰藏云、一切摩尼衣云、一切璎珞云、一切妙华云、一切如来光明云、一切如来圆光云、一切音乐云、一切如来愿声云、一切如来言音海云、一切如来相好云，显示如来出现世间不思议相。</p>
<p>“善男子，此普照三世一切如来庄严境界大宝莲华王，有十佛刹微尘数莲华周匝围绕，诸莲华内悉有摩尼宝藏师子之座，一一座上皆有菩萨结跏趺坐。</p>
<p>“善男子，彼普智宝焰妙德幢王如来，于此成阿耨多罗三藐三菩提时，即于十方一切世界中成阿耨多罗三藐三菩提；随众生心，悉现其前为转法轮。于一一世界，令无量众生离恶道苦，令无量众生得生天中，令无量众生住于声闻、辟支佛地，令无量众生成就出离菩提之行，令无量众生成就勇猛幢菩提之行，令无量众生成就法光明菩提之行，令无量众生成就清净根菩提之行，令无量众生成就平等力菩提之行，令无量众生成就入法城菩提之行，令无量众生成就遍至一切处不可坏神通力菩提之行，令无量众生入普门方便道菩提之行，令无量众生安住三昧门菩提之行，令无量众生成就缘一切清净境界菩提之行，令无量众生发菩提心，令无量众生住菩萨道，令无量众生安住清净波罗蜜道，令无量众生住菩萨初地，令无量众生住菩萨二地乃至十地，令无量众生入于菩萨殊胜行愿，令无量众生安住普贤清净行愿。</p>
<p>“善男子，彼普智宝焰妙德幢如来，现如是不思议自在神力转法轮时，于彼一一诸世界中，随其所应，念念调伏无量众生。</p>
<p>“时，普贤菩萨知宝华灯王城中众生，自恃色貌及诸境界，而生憍慢陵蔑他人；化现妙身，端正殊特，往诣彼城，放大光明，普照一切，令彼圣王及诸妙宝、日月星宿、众生身等一切光明悉皆不现，譬如日出众景夺曜，亦如聚墨对阎浮金。时，诸众生咸作是言：‘此为是谁？为天？为梵？今放此光，令我等身所有光色皆不显现。’种种思惟，无能解了。</p>
<p>“尔时，普贤菩萨在彼轮王宝宫殿上虚空中住，而告之言：‘大王当知，今汝国中，有佛兴世，在普光明法云音幢菩提树下。’时，圣王女──莲华妙眼，见普贤菩萨所现色身光明自在，及闻身上诸庄严具所出妙音，心生欢喜，作如是念：‘愿我所有一切善根，得如是身、如是庄严、如是相好、如是威仪、如是自在。今此大圣，能于众生生死长夜黑暗之中放大光明，开示如来出兴于世；愿令于我亦得如是，为诸众生作智光明，破彼所有无知黑暗。愿我所在受生之处，常得不离此善知识。’</p>
<p>“善男子，时，转轮王与其宝女、千子、眷属、大臣、辅佐、四种兵众，及其城内无量人民，前后围绕；以王神力，俱升虚空，高一由旬，放大光明照四天下，普使一切咸得瞻仰，欲令众生俱往见佛，以偈赞曰：</p>
<p>“‘如来出世间，普救诸群生，汝等应速起，往诣导师所。</p>
<p>无量无数劫，乃有佛兴世，演说深妙法，饶益一切众。</p>
<p>佛观诸世间，颠倒常痴惑，轮回生死苦，而起大悲心。</p>
<p>无数亿千劫，修习菩提行，为欲度众生，斯由大悲力。</p>
<p>头目手足等，一切悉能舍，为求菩提故，如是无量劫。</p>
<p>无量亿千劫，导师难可遇；见闻若承事，一切无空过。</p>
<p>今当共汝等，往观调御尊，坐于如来座，降魔成正觉。</p>
<p>瞻仰如来身，放演无量光，种种微妙色，除灭一切暗。</p>
<p>一一毛孔中，放光不思议，普照诸群生，咸令大欢喜。</p>
<p>汝等咸应发，广大精进心，诣彼如来所，恭敬而供养。’</p>
<p>“尔时，转轮圣王说偈赞佛，开悟一切众生已，从轮王善根，出十千种大供养云，往诣道场，向如来所。所谓：一切宝盖云、一切华帐云、一切宝衣云、一切宝铃网云、一切香海云、一切宝座云、一切宝幢云、一切宫殿云、一切妙华云、一切诸庄严具云，于虚空中周遍严饰。到已，顶礼普智宝焰妙德幢王如来足，绕无量百千匝，即于佛前坐普照十方宝莲华座。</p>
<p>“时，转轮王女普智焰妙德眼，即解身上诸庄严具，持以散佛。时，庄严具于虚空中变成宝盖，宝网垂下，龙王执持，一切宫殿于中间列；十种宝盖周匝围绕，形如楼阁，内外清净，诸璎珞云及诸宝树、香海摩尼以为庄严。于此盖中，有菩提树，枝叶荣茂，普覆法界，念念示现无量庄严。毗卢遮那如来坐此树下，有不可说佛刹微尘数菩萨前后围绕，皆从普贤行愿出生，住诸菩萨无差别住，亦见有一切诸世间主，亦见如来自在神力，又见一切诸劫次第世界成坏，又亦见彼一切世界一切诸佛出兴次第，又亦见彼一切世界一一皆有普贤菩萨供养于佛、调伏众生，又亦见彼一切菩萨莫不皆在普贤身中，亦见自身在其身内，亦见其身在一切如来前、一切普贤前、一切菩萨前、一切众生前，又亦见彼一切世界一一各有佛刹微尘数世界种种际畔、种种任持、种种形状、种种体性、种种安布、种种庄严、种种清净、种种庄严云而覆其上、种种劫名、种种佛兴、种种三世、种种方处、种种住法界、种种入法界、种种住虚空、种种如来菩提场、种种如来神通力、种种如来师子座、种种如来大众海、种种如来众差别、种种如来巧方便、种种如来转法轮、种种如来妙音声、种种如来言说海、种种如来契经云；既见是已，其心清净，生大欢喜。普智宝焰妙德幢王如来，为说修多罗，名一切如来转法轮，十佛刹微尘数修多罗而为眷属。</p>
<p>“时，彼女人闻此经已，则得成就十千三昧门，其心柔软，无有粗强，如初受胎，如始诞生，如娑罗树初始生芽。彼三昧心亦复如是，所谓：现见一切佛三昧、普照一切刹三昧、入一切三世门三昧、说一切佛法轮三昧、知一切佛愿海三昧、开悟一切众生令出生死苦三昧、常愿破一切众生暗三昧、常愿灭一切众生苦三昧、常愿生一切众生乐三昧、教化一切众生不生疲厌三昧、一切菩萨无障碍幢三昧、普诣一切清净佛刹三昧。得如是等十千三昧已，复得妙定心、不动心、欢喜心、安慰心、广大心、顺善知识心、缘甚深一切智心、住广大方便海心、舍离一切执著心、不住一切世间境界心、入如来境界心、普照一切色海心、无恼害心，无高倨心、无疲倦心、无退转心、无懈怠心、思惟诸法自性心、安住一切法门海心、观察一切法门海心、了知一切众生海心、救护一切众生海心、普照一切世界海心、普生一切佛愿海心、悉破一切障山心、积集福德助道心、现见诸佛十力心、普照菩萨境界心、增长菩萨助道心、遍缘一切方海心。一心思惟普贤大愿，发一切如来十佛刹微尘数愿海：愿严净一切佛国，愿调伏一切众生，愿遍知一切法界，愿普入一切法界海，愿于一切佛刹尽未来际劫修菩萨行，愿尽未来际劫不舍一切菩萨行，愿得亲近一切如来，愿得承事一切善友，愿得供养一切诸佛，愿于念念中修菩萨行增一切智无有间断。发如是等十佛刹微尘数愿海，成就普贤所有大愿。</p>
<p>“时，彼如来复为其女开示演说发心已来所集善根、所修妙行、所得大果，令其开悟成就如来所有愿海，一心趣向一切智位。</p>
<p>“善男子，复于此前，过十大劫，有世界，名日轮光摩尼，佛号因陀罗幢妙相。此妙眼女，于彼如来遗法之中，普贤菩萨劝其修补莲华座上故坏佛像；既修补已而复彩画，既彩画已复宝庄严，发阿耨多罗三藐三菩提心。</p>
<p>“善男子，我念过去，由普贤菩萨善知识故，种此善根。从是已来，不堕恶趣，常于一切天王、人王种族中生，端正可喜，众相圆满，令人乐见，常见于佛，常得亲近普贤菩萨；乃至于今，示导开悟，成熟于我，令生欢喜。</p>
<p>“善男子，于意云何？尔时毗卢遮那藏妙宝莲华髻转轮圣王者，岂异人乎？今弥勒菩萨是。时王妃圆满面者，寂静音海夜神是，今所住处去此不远。时妙德眼童女者，即我身是。我于彼时，身为童女，普贤菩萨劝我修补莲华座像，以为无上菩提因缘，令我发于阿耨多罗三藐三菩提心。我于彼时，初始发心；次复引导，令我得见妙德幢佛，解身璎珞，散佛供养，见佛神力，闻佛说法，即得菩萨普现一切世间调伏众生解脱门。于念念中，见须弥山微尘数佛，亦见彼佛道场、众会、清净国土；我皆尊重，恭敬供养，听闻说法，依教修行。</p>
<p>“善男子，过彼毗卢遮那大威德世界圆满清净劫已，次有世界，名宝轮妙庄严，劫名大光，有五百佛于中出现，我皆承事恭敬供养。其最初佛，名大悲幢；初出家时，我为夜神，恭敬供养。次有佛出，名金刚那罗延幢；我为转轮王，恭敬供养；其佛为我说修多罗，名一切佛出现，十佛刹微尘数修多罗以为眷属。次有佛出，名金刚无碍德；我于彼时为转轮王，恭敬供养；其佛为我说修多罗，名普照一切众生根，须弥山微尘数修多罗而为眷属；我皆受持。次有佛出，名火焰山妙庄严；我于彼时为长者女；其佛为我说修多罗，名普照三世藏，阎浮提微尘数修多罗而为眷属；我皆听闻，如法受持。次有佛出，名一切法海高胜王；我为阿修罗王，恭敬供养；其佛为我说修多罗，名分别一切法界，五百修多罗而为眷属；我皆听闻，如法受持。次有佛出，名海岳法光明；我为龙王女，雨如意摩尼宝云而为供养；其佛为我说修多罗，名增长欢喜海，百万亿修多罗而为眷属；我皆听闻，如法受持。次有佛出，名宝焰山灯；我为海神，雨宝莲华云恭敬供养；其佛为我说修多罗，名法界方便海光明，佛刹微尘数修多罗而为眷属；我皆听闻，如法受持。次有佛出，名功德海光明轮；我于彼时为五通仙，现大神通，六万诸仙前后围绕，雨香华云而为供养；其佛为我说修多罗，名无著法灯，六万修多罗而为眷属；我皆听闻，如法受持。次有佛出，名毗卢遮那功德藏；我于彼时，为主地神，名出生平等义，与无量地神俱，雨一切宝树、一切摩尼藏、一切宝璎珞云而为供养；其佛为我说修多罗，名出生一切如来智藏，无量修多罗而为眷属；我皆听闻，受持不忘。善男子，如是次第，其最后佛，名充满虚空法界妙德灯；我为妓女，名曰美颜，见佛入城，歌舞供养；承佛神力，踊在空中，以千偈颂赞叹于佛；佛为于我，放眉间光，名庄严法界大光明，遍触我身；我蒙光已，即得解脱门，名法界方便不退藏。</p>
<p>“善男子，此世界中，有如是等佛刹微尘数劫，一切如来于中出现；我皆承事，恭敬供养；彼诸如来所说正法，我皆忆念，乃至不忘一文一句。于彼一一诸如来所，称扬赞叹一切佛法，为无量众生广作利益；于彼一一诸如来所，得一切智光明，现三世法界海，入一切普贤行。</p>
<p>“善男子，我依一切智光明故，于念念中见无量佛；既见佛已，先所未得、先所未见普贤诸行，悉得成满。何以故？以得一切智光明故。”</p>
<p>尔时，普救众生夜神，欲重明此解脱义，承佛神力，为善财童子而说颂言：</p>
<p>“善财听我说，甚深难见法，普照于三世，一切差别门。</p>
<p>如我初发心，专求佛功德，所入诸解脱，汝今应谛听。</p>
<p>我念过去世，过刹微尘劫，次前有一劫，名圆满清净。</p>
<p>是时有世界，名为遍照灯，须弥尘数佛，于中出兴世：</p>
<p>初佛名智焰，次佛名法幢，第三法须弥，第四德师子，</p>
<p>第五寂静王，第六灭诸见，第七高名称，第八大功德，</p>
<p>第九名胜日，第十名月面。于此十佛所，最初悟法门。</p>
<p>从此后次第，复有十佛出：初名虚空处，第二名普光，</p>
<p>三名住诸方，四名正念海，五名高胜光，六名须弥云，</p>
<p>七名法焰佛，八名山胜佛，九名大悲华，十名法界华。</p>
<p>此十出现时，第二悟法门。</p>
<p>从此后次第，复有十佛出：第一光幢佛，第二智慧佛，</p>
<p>第三心义佛，第四德主佛，第五天慧佛，第六慧王佛，</p>
<p>第七胜智佛，第八光王佛，第九勇猛佛，第十莲华佛。</p>
<p>于此十佛所，第三悟法门。</p>
<p>从此后次第，复有十佛出：第一宝焰山，第二功德海，</p>
<p>第三法光明，第四莲华藏，第五众生眼，第六香光宝，</p>
<p>七须弥功德，八乾闼婆王，第九摩尼藏，第十寂静色。</p>
<p>从此后次第，复有十佛出：初佛广大智，次佛宝光明，</p>
<p>第三虚空云，第四殊胜相，第五圆满戒，第六那罗延，</p>
<p>第七须弥德，第八功德轮，第九无胜幢，第十大树山。</p>
<p>从此后次第，复有十佛出：第一娑罗藏，第二世主身，</p>
<p>第三高显光，第四金刚照，第五地威力，第六甚深法，</p>
<p>第七法慧音，第八须弥幢，第九胜光明，第十妙宝光。</p>
<p>从此后次第，复有十佛出：第一梵光明，第二虚空音，</p>
<p>第三法界身，第四光明轮，第五智慧幢，第六虚空灯，</p>
<p>第七微妙德，第八遍照光，第九胜福光，第十大悲云。</p>
<p>从此后次第，复有十佛出：第一力光慧，第二普现前，</p>
<p>第三高显光，第四光明身，第五法起佛，第六宝相佛，</p>
<p>第七速疾风，第八勇猛幢，第九妙宝盖，第十照三世。</p>
<p>从此后次第，复有十佛出：第一愿海光，第二金刚身，</p>
<p>第三须弥德，第四念幢王，第五功德慧，第六智慧灯，</p>
<p>第七光明幢，第八广大智，第九法界智，第十法海智。</p>
<p>从此后次第，复有十佛出：初名布施法，次名功德轮，</p>
<p>三名胜妙云，四名忍智灯，五名寂静音，六名寂静幢，</p>
<p>七名世间灯，八名深大愿，九名无胜幢，十名智焰海。</p>
<p>从此后次第，复有十佛出：初佛法自在，二佛无碍慧，</p>
<p>三名意海慧，四名众妙音，五名自在施，六名普现前，</p>
<p>七名随乐身，八名住胜德，第九本性佛，第十贤德佛。</p>
<p>须弥尘数劫，此中所有佛，普作世间灯，我悉曾供养。</p>
<p>佛刹微尘劫，所有佛出现，我皆曾供养，入此解脱门。</p>
<p>我于无量劫，修行得此道；汝若能修行，不久亦当得。</p>
<p>“善男子，我唯知此菩萨普现一切世间调伏众生解脱。如诸菩萨摩诃萨，集无边行，生种种解，现种种身，具种种根，满种种愿，入种种三昧，起种种神变，能种种观察法，入种种智慧门，得种种法光明；而我云何能知能说彼功德行？</p>
<p>“善男子，去此不远，有主夜神，名寂静音海，坐摩尼光幢庄严莲华座，百万阿僧祇主夜神前后围绕。汝诣彼问：菩萨云何学菩萨行、修菩萨道？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<h2 id="大方广佛华严经卷第七十一"><a href="#大方广佛华严经卷第七十一" class="headerlink" title="大方广佛华严经卷第七十一"></a>大方广佛华严经卷第七十一</h2><h3 id="入法界品第三十九之十二"><a href="#入法界品第三十九之十二" class="headerlink" title="入法界品第三十九之十二"></a>入法界品第三十九之十二</h3><p>尔时，善财童子于普救众生妙德夜神所，闻菩萨普现一切世间调伏众生解脱门，了知信解，自在安住；而往寂静音海夜神所，顶礼其足，绕无数匝，于前合掌而作是言：“圣者，我已先发阿耨多罗三藐三菩提心，我欲依善知识，学菩萨行，入菩萨行，修菩萨行，住菩萨行。唯愿慈哀，为我宣说：菩萨云何学菩萨行？云何修菩萨道？”</p>
<p>时，彼夜神告善财言：“善哉！善哉！善男子，汝能依善知识求菩萨行。善男子，我得菩萨念念出生广大喜庄严解脱门。”</p>
<p>善财言：“大圣，此解脱门为何事业？行何境界？起何方便？作何观察？”</p>
<p>夜神言：“善男子，我发起清净平等乐欲心，我发起离一切世间尘垢清净坚固庄严不可坏乐欲心，我发起攀缘不退转位永不退转心，我发起庄严功德宝山不动心，我发起无住处心，我发起普现一切众生前救护心，我发起见一切佛海无厌足心，我发起求一切菩萨清净愿力心，我发起住大智光明海心，我发起令一切众生超过忧恼旷野心，我发起令一切众生舍离愁忧苦恼心，我发起令一切众生舍离不可意色、声、香、味、触、法心，我发起令一切众生舍离爱别离苦、冤憎会苦心，我发起令一切众生舍离恶缘、愚痴等苦心，我发起与一切险难众生作依怙心，我发起令一切众生出生死苦处心，我发起令一切众生舍离生、老、病、死等苦心，我发起令一切众生成就如来无上法乐心，我发起令一切众生皆受喜乐心。</p>
<p>“发是心已，复为说法，令其渐至一切智地。所谓：若见众生乐著所住宫殿、屋宅，我为说法，令其了达诸法自性，离诸执著；若见众生恋著父母、兄弟、姊妹，我为说法，令其得预诸佛菩萨清净众会；若见众生恋著妻子，我为说法，令其舍离生死爱染，起大悲心，于一切众生平等无二；若见众生住于王宫，采女侍奉，我为说法，令其得与众圣集会，入如来教；若见众生染著境界，我为说法，令其得入如来境界；若见众生多瞋恚者，我为说法，令住如来忍波罗蜜；若见众生其心懈怠，我为说法，令得清净精进波罗蜜；若见众生其心散乱，我为说法，令得如来禅波罗蜜；若见众生入见稠林无明暗障，我为说法，令得出离稠林黑暗；若见众生无智慧者，我为说法，令得般若波罗蜜；若见众生染著三界，我为说法，令出生死；若见众生志意下劣，我为说法，令其圆满佛菩提愿；若见众生住自利行，我为说法，令其发起利益一切诸众生愿；若见众生志力微弱，我为说法，令得菩萨力波罗蜜；若见众生愚痴暗心，我为说法，令得菩萨智波罗蜜；若见众生色相不具，我为说法，令得如来清净色身；若见众生形容丑陋，我为说法，令得无上清净法身；若见众生色相粗恶，我为说法，令得如来微妙色身；若见众生情多忧恼，我为说法，令得如来毕竟安乐；若见众生贫穷所苦，我为说法，令得菩萨功德宝藏；若见众生住止园林，我为说法，令彼勤求佛法因缘；若见众生行于道路，我为说法，令其趣向一切智道；若见众生在聚落中，我为说法，令出三界；若见众生住止人间，我为说法，令其超越二乘之道，住如来地；若见众生居住城郭，我为说法，令其得住法王城中；若见众生住于四隅，我为说法，令得三世平等智慧；若见众生住于诸方，我为说法，令得智慧见一切法；若见众生贪行多者，我为彼说不净观门，令其舍离生死爱染；若见众生瞋行多者，我为彼说大慈观门，令其得入勤加修习；若见众生痴行多者，我为说法，令得明智观诸法海；若见众生等分行者，我为说法，令其得入诸乘愿海；若见众生乐生死乐，我为说法，令其厌离；若见众生厌生死苦，应为如来所化度者，我为说法，令能方便示现受生；若见众生爱著五蕴，我为说法，令其得住无依境界；若见众生其心下劣，我为显示胜庄严道；若见众生心生憍慢，我为其说平等法忍；若见众生其心谄曲，我为其说菩萨直心。善男子，我以此等无量法施摄诸众生，种种方便教化调伏，令离恶道，受人天乐，脱三界缚，住一切智；我时便得广大欢喜法光明海，其心怡畅，安隐适悦。</p>
<p>“复次，善男子，我常观察一切菩萨道场众会，修种种愿行，现种种净身，有种种常光，放种种光明；以种种方便，入一切智门，入种种三昧，现种种神变，出种种音声海，具种种庄严身，入种种如来门，诣种种国土海，见种种诸佛海，得种种辩才海，照种种解脱境，得种种智光海，入种种三昧海，游戏种种诸解脱门，以种种门趣一切智，种种庄严虚空法界，以种种庄严云遍覆虚空，观察种种道场众会，集种种世界，入种种佛刹，诣种种方海，受种种如来命，从种种如来所，与种种菩萨俱，雨种种庄严云，入如来种种方便，观如来种种法海，入种种智慧海，坐种种庄严座。善男子，我观察此道场众会，知佛神力无量无边，生大欢喜。</p>
<p>“善男子，我观毗卢遮那如来，念念出现不可思议清净色身；既见是已，生大欢喜。又观如来于念念中，放大光明充满法界；既见是已，生大欢喜。又见如来一一毛孔，念念出现无量佛刹微尘数光明海，一一光明以无量佛刹微尘数光明而为眷属，一一周遍一切法界，消灭一切诸众生苦；既见是已，生大欢喜。又，善男子，我观如来顶及两肩，念念出现一切佛刹微尘数宝焰山云，充满十方一切法界；既见是已，生大欢喜。又，善男子，我观如来一一毛孔，于念念中，出一切佛刹微尘数香光明云，充满十方一切佛刹；既见是已，生大欢喜。又，善男子，我观如来一一相，念念出一切佛刹微尘数诸相庄严如来身云，遍往十方一切世界；既见是已，生大欢喜。又，善男子，我观如来一一毛孔，于念念中，出不可说佛刹微尘数佛变化云，示现如来从初发心、修波罗蜜、具庄严道、入菩萨地；既见是已，生大欢喜。又，善男子，我观如来一一毛孔，念念出现不可说不可说佛刹微尘数天王身云，及以天王自在神变，充遍一切十方法界，应以天王身而得度者，即现其前而为说法；既见是已，生大欢喜。如天王身云，其龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、人王、梵王身云，莫不皆于一一毛孔，如是出现，如是说法；我见是已，于念念中，生大欢喜，生大信乐，量与法界萨婆若等。昔所未得而今始得，昔所未证而今始证，昔所未入而今始入，昔所未满而今始满，昔所未见而今始见，昔所未闻而今始闻。何以故？以能了知法界相故，知一切法唯一相故，能平等入三世道故，能说一切无边法故。</p>
<p>“善男子，我入此菩萨念念出生广大喜庄严解脱光明海。又，善男子，此解脱无边，普入一切法界门故；此解脱无尽，等发一切智性心故；此解脱无际，入无际畔一切众生心想中故；此解脱甚深，寂静智慧所知境故；此解脱广大，周遍一切如来境故；此解脱无坏，菩萨智眼之所知故；此解脱无底，尽于法界之源底故。此解脱者即是普门，于一事中普见一切诸神变故；此解脱者终不可取，一切法身等无二故；此解脱者终无有生，以能了知如幻法故；此解脱者犹如影像，一切智愿光所生故；此解脱者犹如变化，化生菩萨诸胜行故；此解脱者犹如大地，为一切众生所依处故；此解脱者犹如大水，能以大悲润一切故；此解脱者犹如大火，干竭众生贪爱水故；此解脱者犹如大风，令诸众生速疾趣于一切智故；此解脱者犹如大海，种种功德庄严一切诸众生故；此解脱者如须弥山，出一切智法宝海故；此解脱者如大城郭，一切妙法所庄严故；此解脱者犹如虚空，普容三世佛神力故；此解脱者犹如大云，普为众生雨法雨故；此解脱者犹如净日，能破众生无知暗故；此解脱者犹如满月，满足广大福德海故；此解脱者犹如真如，悉能周遍一切处故；此解脱者犹如自影，从自善业所化出故；此解脱者犹如呼响，随其所应为说法故；此解脱者犹如影像，随众生心而照现故；此解脱者如大树王，开敷一切神通华故；此解脱者犹如金刚，从本已来不可坏故；此解脱者如如意珠，出生无量自在力故；此解脱者如离垢藏，摩尼宝王示现一切三世如来诸神力故；此解脱者如喜幢摩尼宝，能平等出一切诸佛法轮声故。善男子，我今为汝说此譬喻，汝应思惟，随顺悟入。”</p>
<p>尔时，善财童子白寂静音海夜神言：“大圣，云何修行，得此解脱？”</p>
<p>夜神言：“善男子，菩萨修行十大法藏，得此解脱。何等为十？一修布施广大法藏，随众生心悉令满足；二修净戒广大法藏，普入一切佛功德海；三修堪忍广大法藏，能遍思惟一切法性；四修精进广大法藏，趣一切智恒不退转；五修禅定广大法藏，能灭一切众生热恼；六修般若广大法藏，能遍了知一切法海；七修方便广大法藏，能遍成熟诸众生海；八修诸愿广大法藏，遍一切佛刹、一切众生海，尽未来劫修菩萨行；九修诸力广大法藏，念念现于一切法界海、一切佛国土，成等正觉常不休息；十修净智广大法藏，得如来智，遍知三世一切诸法无有障碍。善男子，若诸菩萨安住如是十大法藏，则能获得如是解脱，清净增长，积集坚固，安住圆满。”</p>
<p>善财童子言：“圣者，汝发阿耨多罗三藐三菩提心，其已久如？”</p>
<p>夜神言：“善男子，此华藏庄严世界海东，过十世界海，有世界海，名一切净光宝；此世界海中，有世界种，名一切如来愿光明音；中有世界，名清净光金庄严，一切香金刚摩尼王为体，形如楼阁，众妙宝云以为其际，住于一切宝璎珞海，妙宫殿云而覆其上，净秽相杂。</p>
<p>“此世界中，乃往古世，有劫名普光幢，国名普满妙藏，道场名一切宝藏妙月光明，有佛名不退转法界音，于此成阿耨多罗三藐三菩提；我于尔时，作菩提树神，名具足福德灯光明幢，守护道场；我见彼佛成等正觉、示现神力、发阿耨多罗三藐三菩提心，即于此时，获得三昧，名普照如来功德海。此道场中，次有如来出兴于世，名法树威德山；我时命终，还生此中，为道场主夜神，名殊妙福智光，见彼如来转正法轮、现大神通，即得三昧，名普照一切离贪境界。次有如来出兴于世，名一切法海音声王；我于彼时，身为夜神，因得见佛承事供养，即获三昧，名生长一切善法地。次有如来出兴于世，名宝光明灯幢王；我于彼时，身为夜神，因得见佛承事供养，即获三昧，名普现神通光明云。次有如来，出兴于世，名功德须弥光；我于彼时，身为夜神，因得见佛承事供养，即获三昧，名普照诸佛海。次有如来出兴于世，名法云音声王；我于彼时，身为夜神，因得见佛承事供养，即获三昧，名一切法海灯。次有如来出兴于世，名智灯照耀王；我于彼时，身为夜神，因得见佛承事供养，即获三昧，名灭一切众生苦清净光明灯。次有如来出兴于世，名法勇妙德幢；我于彼时，身为夜神，因得见佛承事供养，即获三昧，名三世如来光明藏。次有如来出兴于世，名师子勇猛法智灯；我于彼时，身为夜神，因得见佛承事供养，即获三昧，名一切世间无障碍智慧轮。次有如来出兴于世，名智力山王；我于彼时，身为夜神，因得见佛承事供养，即获三昧，名普照三世众生诸根行。</p>
<p>“善男子，清净光金庄严世界普光明幢劫中，有如是等佛刹微尘数如来出兴于世。我于彼时，或为天王，或为龙王，或为夜叉王，或为乾闼婆王，或为阿修罗王，或为迦楼罗王，或为紧那罗王，或为摩睺罗伽王，或为人王，或为梵王，或为天身，或为人身，或为男子身，或为女人身，或为童男身，或为童女身，悉以种种诸供养具，供养于彼一切如来，亦闻其佛所说诸法。从此命终，还即于此世界中生，经佛刹微尘数劫修菩萨行；然后命终，生此华藏庄严世界海娑婆世界，值迦罗鸠孙驮如来，承事供养，得三昧，名离一切尘垢光明。次值拘那含牟尼如来，承事供养，得三昧，名普现一切诸刹海。次值迦葉如来，承事供养，得三昧，名演一切众生言音海。次值毗卢遮那如来，于此道场成正等觉，念念示现大神通力；我时得见，即获此念念出生广大喜庄严解脱。</p>
<p>“得此解脱已，能入十不可说不可说佛刹微尘数法界安立海，见彼一切法界安立海一切佛刹所有微尘，一一尘中有十不可说不可说佛刹微尘数佛国土。一一佛土皆有毗卢遮那如来坐于道场，于念念中，成正等觉，现诸神变；所现神变，一一皆遍一切法界海。亦见自身在彼一切诸如来所，又亦闻其所说妙法；又亦见彼一切诸佛一一毛孔，出变化海，现神通力，于一切法界海、一切世界海、一切世界种、一切世界中，随众生心，转正法轮。我得速疾陀罗尼力，受持思惟一切文义；以明了智，普入一切清净法藏；以自在智，普游一切甚深法海；以周遍智，普知三世诸广大义；以平等智，普达诸佛无差别法。如是悟解一切法门；一一法门中，悟解一切修多罗云；一一修多罗云中，悟解一切法海；一一法海中，悟解一切法品；一一法品中，悟解一切法云；一一法云中，悟解一切法流；一一法流中，出生一切大喜海；一一大喜海，出生一切地；一一地，出生一切三昧海；一一三昧海，得一切见佛海；一一见佛海，得一切智光海；一一智光海，普照三世，遍入十方。</p>
<p>“知无量如来往昔诸行海；知无量如来所有本事海；知无量如来难舍能施海；知无量如来清净戒轮海；知无量如来清净堪忍海；知无量如来广大精进海；知无量如来甚深禅定海；知无量如来般若波罗蜜海；知无量如来方便波罗蜜海；知无量如来愿波罗蜜海；知无量如来力波罗蜜海；知无量如来智波罗蜜海；知无量如来往昔超菩萨地；知无量如来往昔住菩萨地无量劫海，现神通力；知无量如来往昔入菩萨地；知无量如来往昔修菩萨地；知无量如来往昔治菩萨地；知无量如来往昔观菩萨地；知无量如来昔为菩萨时，常见诸佛；知无量如来昔为菩萨时，尽见佛海、劫海同住；知无量如来昔为菩萨时，以无量身遍生刹海；知无量如来昔为菩萨时，周遍法界修广大行；知无量如来昔为菩萨时，示现种种诸方便门，调伏成熟一切众生；知无量如来放大光明，普照十方一切刹海；知无量如来现大神力，普现一切诸众生前；知无量如来广大智地；知无量如来转正法轮；知无量如来示现相海；知无量如来示现身海；知无量如来广大力海。彼诸如来，从初发心，乃至法灭；我于念念，悉得知见。</p>
<p>“善男子，汝问我言：‘汝发心来，其已久如？’善男子，我于往昔，过二佛刹微尘数劫，如上所说，于清净光金庄严世界中，为菩提树神，闻不退转法界音如来说法，发阿耨多罗三藐三菩提心；于二佛刹微尘数劫中修菩萨行，然后乃生此娑婆世界贤劫之中。从迦罗鸠孙驮佛至释迦牟尼佛，及此劫中未来所有一切诸佛，我皆如是亲近供养。如于此世界贤劫之中，供养未来一切诸佛；一切世界一切劫中，所有未来一切诸佛，悉亦如是亲近供养。善男子，彼清净光金庄严世界，今犹现在，诸佛出现相续不断。汝当一心修此菩萨大勇猛门。”</p>
<p>尔时，寂静音海主夜神，欲重宣此解脱义，为善财童子而说颂言：</p>
<p>“善财听我说，清净解脱门，闻已生欢喜，勤修令究竟。</p>
<p>我昔于劫海，生大信乐心，清净如虚空，常观一切智。</p>
<p>我于三世佛，皆生信乐心；并及其众会，悉愿常亲近。</p>
<p>我昔曾见佛，为众生供养，得闻清净法，其心大欢喜。</p>
<p>常尊重父母，恭敬而供养；如是无休懈，入此解脱门。</p>
<p>老病贫穷人，诸根不具足；一切皆愍济，令其得安隐。</p>
<p>水火及王贼，海中诸恐怖；我昔修诸行，为救彼众生。</p>
<p>烦恼恒炽然，业障所缠覆，堕于诸险道，我救彼众生。</p>
<p>一切诸恶趣，无量楚毒苦，生老病死等，我当悉除灭。</p>
<p>愿尽未来劫，普为诸群生，灭除生死苦，得佛究竟乐。</p>
<p>“善男子，我唯知此念念生广大喜庄严解脱。如诸菩萨摩诃萨，深入一切法界海，悉知一切诸劫数，普见一切刹成坏；而我云何能知能说彼功德行？</p>
<p>“善男子，此菩提场如来会中，有主夜神，名守护一切城增长威力。汝诣彼问：菩萨云何学菩萨行、修菩萨道？”</p>
<p>尔时，善财童子一心观察寂静音海主夜神身，而说颂言：</p>
<p>“我因善友教，来诣天神所，见神处宝座，身量无有边。</p>
<p>非是著色相，计有于诸法，劣智浅识人，能知尊境界。</p>
<p>世间天及人，无量劫观察，亦不能测度，色相无边故。</p>
<p>远离于五蕴，亦不住于处，永断世间疑，显现自在力。</p>
<p>不取内外法，无动无所碍，清净智慧眼，见佛神通力。</p>
<p>身为正法藏，心是无碍智，既得智光照，复照诸群生。</p>
<p>心集无边业，庄严诸世间，了世皆是心，现身等众生。</p>
<p>知世悉如梦，一切佛如影，诸法皆如响，令众无所著。</p>
<p>为三世众生，念念示现身，而心无所住，十方遍说法。</p>
<p>无边诸刹海，佛海众生海，悉在一尘中，此尊解脱力。”</p>
<p>时，善财童子说此偈已，顶礼其足，绕无量匝，殷勤瞻仰，辞退而去。</p>
<p>尔时，善财童子随顺寂静音海夜神教，思惟观察所说法门，一一文句皆无忘失，于无量深心、无量法性、一切方便神通智慧，忆念思择，相续不断；其心广大，证入安住。</p>
<p>行诣守护一切城夜神所，见彼夜神坐一切宝光明摩尼王师子之座，无数夜神所共围绕，现一切众生色相身，现普对一切众生身，现不染一切世间身，现一切众生身数身，现超过一切世间身，现成熟一切众生身，现速往一切十方身，现遍摄一切十方身，现究竟如来体性身，现究竟调伏众生身。</p>
<p>善财见已，欢喜踊跃，顶礼其足，绕无量匝，于前合掌而作是言：“圣者，我已先发阿耨多罗三藐三菩提心，而未知菩萨修菩萨行时，云何饶益众生？云何以无上摄而摄众生？云何顺诸佛教？云何近法王位？唯愿慈哀，为我宣说！”</p>
<p>时，彼夜神告善财言：“善男子，汝为救护一切众生故，汝为严净一切佛刹故，汝为供养一切如来故，汝欲住一切劫救众生故，汝欲守护一切佛种性故，汝欲普入十方修诸行故，汝欲普入一切法门海故，汝欲以平等心遍一切故，汝欲普受一切佛法轮故，汝欲普随一切众生心之所乐雨法雨故，问诸菩萨所修行门。</p>
<p>“善男子，我得菩萨甚深自在妙音解脱，为大法师，无所挂碍，善能开示诸佛法藏故；具大誓愿、大慈悲力，令一切众生住菩提心故；能作一切利众生事，积集善根无有休息故；为一切众生调御之师，令一切众生住萨婆若道故；为一切世间清净法日，普照世间，令生善根故；于一切世间其心平等，普令众生增长善法故；于诸境界其心清净，除灭一切诸不善业故；誓愿利益一切众生，身恒普现一切国土故；示现一切本事因缘，令诸众生安住善行故；恒事一切诸善知识，为令众生安住佛教故。</p>
<p>“佛子，我以此等法施众生，令生白法，求一切智，其心坚固犹如金刚那罗延藏，善能观察佛力、魔力，常得亲近诸善知识，摧破一切业惑障山，集一切智助道之法，心恒不舍一切智地。</p>
<p>“善男子，我以如是净法光明饶益一切众生，集善根助道法时，作十种观察法界。何者为十？所谓：我知法界无量，获得广大智光明故；我知法界无边，见一切佛所知见故；我知法界无限，普入一切诸佛国土，恭敬供养诸如来故；我知法界无畔，普于一切法界海中，示现修行菩萨行故；我知法界无断，入于如来不断智故；我知法界一性，如来一音，一切众生无不了故；我知法界性净，了如来愿普度一切诸众生故；我知法界遍众生，普贤妙行悉周遍故；我知法界一庄严，普贤妙行善庄严故；我知法界不可坏，一切智善根充满法界不可坏故。善男子，我作此十种观察法界，集诸善根办助道法，了知诸佛广大威德，深入如来难思境界。</p>
<p>“又，善男子，我如是正念思惟，得如来十种大威德陀罗尼轮。何者为十？所谓：普入一切法陀罗尼轮、普持一切法陀罗尼轮、普说一切法陀罗尼轮、普念十方一切佛陀罗尼轮、普说一切佛名号陀罗尼轮、普入三世诸佛愿海陀罗尼轮、普入一切诸乘海陀罗尼轮、普入一切众生业海陀罗尼轮、疾转一切业陀罗尼轮、疾生一切智陀罗尼轮。善男子，此十陀罗尼轮，以十千陀罗尼轮而为眷属，恒为众生演说妙法。</p>
<p>“善男子，我或为众生说闻慧法，或为众生说思慧法，或为众生说修慧法，或为众生说一有法，或为众生说一切有法，或为说一如来名海法，或为说一切如来名海法，或为说一世界海法，或为说一切世界海法，或为说一佛授记海法，或为说一切佛授记海法，或为说一如来众会道场海法，或为说一切如来众会道场海法，或为说一如来法轮海法，或为说一切如来法轮海法，或为说一如来修多罗法，或为说一切如来修多罗法，或为说一如来集会法，或为说一切如来集会法，或为说一萨婆若心海法，或为说一切萨婆若心海法，或为说一乘出离法，或为说一切乘出离法。善男子，我以如是等不可说法门，为众生说。</p>
<p>“善男子，我入如来无差别法界门海，说无上法，普摄众生，尽未来劫，住普贤行。善男子，我成就此甚深自在妙音解脱，于念念中增长一切诸解脱门，念念充满一切法界。”</p>
<p>时，善财童子白夜神言：“奇哉！天神，此解脱门如是希有！圣者证得，其已久如？”</p>
<p>夜神言：“善男子，乃往古世，过世界转微尘数劫，有劫名离垢光明，有世界名法界功德云，以现一切众生业摩尼王海为体，形如莲华，住四天下微尘数香摩尼须弥山网中，以出一切如来本愿音莲华而为庄严，须弥山微尘数莲华而为眷属，须弥山微尘数香摩尼以为间错，有须弥山微尘数四天下，一一四天下有百千亿那由他不可说不可说城。</p>
<p>“善男子，彼世界中，有四天下，名为妙幢；中有王都，名普宝华光；去此不远，有菩提场，名普显现法王宫殿。须弥山微尘数如来于中出现，其最初佛，名法海雷音光明王。彼佛出时，有转轮王，名清净日光明面，于其佛所，受持一切法海旋修多罗。佛涅槃后，其王出家，护持正法。法欲灭时，有千部异众千种说法。近于末劫，业惑障重；诸恶比丘多有斗诤，乐著境界，不求功德，乐说王论、贼论、女论、国论、海论，及以一切世间之论。</p>
<p>“时，王比丘而语之言：‘奇哉！苦哉！佛于无量诸大劫海集此法炬，云何汝等而共毁灭？’作是说已，上升虚空，高七多罗树，身出无量诸色焰云，放种种色大光明网，令无量众生除烦恼热，令无量众生发菩提心。以是因缘，彼如来教，复于六万五千岁中而得兴盛。</p>
<p>“时，有比丘尼，名法轮化光，是此王女，百千比丘尼而为眷属，闻父王语及见神力，发菩提心永不退转，得三昧，名一切佛教灯，又得此甚深自在妙音解脱；得已，身心柔软，即得现见法海雷音光明王如来一切神力。</p>
<p>“善男子，于汝意云何？彼时转轮圣王随于如来转正法轮，佛涅槃后兴隆末法者，岂异人乎？今普贤菩萨是。其法轮化光比丘尼，即我身是。我于彼时，守护佛法，令十万比丘尼于阿耨多罗三藐三菩提得不退转，又令得现见一切佛三昧，又令得一切佛法轮金刚光明陀罗尼，又令得普入一切法门海般若波罗蜜。</p>
<p>“次有佛兴，名离垢法光明；次有佛兴，名法轮光明髻；次有佛兴，名法日功德云；次有佛兴，名法海妙音王；次有佛兴，名法日智慧灯；次有佛兴，名法华幢云；次有佛兴，名法焰山幢王；次有佛兴，名甚深法功德月；次有佛兴，名法智普光藏；次有佛兴，名开示普智藏；次有佛兴，名功德藏山王；次有佛兴，名普门须弥贤；次有佛兴，名一切法精进幢；次有佛兴，名法宝华功德云；次有佛兴，名寂静光明髻；次有佛兴，名法光明慈悲月；次有佛兴，名功德焰海；次有佛兴，名智日普光明；次有佛兴，名普贤圆满智；次有佛兴，名神通智光王；次有佛兴，名福德华光灯；次有佛兴，名智师子幢王；次有佛兴，名日光普照王；次有佛兴，名须弥宝庄严相；次有佛兴，名日光普照；次有佛兴，名法王功德月；次有佛兴，名开敷莲华妙音云；次有佛兴，名日光明相；次有佛兴，名普光明妙法音；次有佛兴，名师子金刚那罗延无畏；次有佛兴，名普智勇猛幢；次有佛兴，名普开法莲华身；次有佛兴，名功德妙华海；次有佛兴，名道场功德月；次有佛兴，名法炬炽然月；次有佛兴，名普光明髻；次有佛兴，名法幢灯；次有佛兴，名金刚海幢云；次有佛兴，名名称山功德云；次有佛兴，名栴檀妙月；次有佛兴，名普妙光明华；次有佛兴，名照一切众生光明王；次有佛兴，名功德莲华藏；次有佛兴，名香焰光明王；次有佛兴，名波头摩华因；次有佛兴，名众相山普光明；次有佛兴，名普名称幢；次有佛兴，名须弥普门光；次有佛兴，名功德法城光；次有佛兴，名大树山光明；次有佛兴，名普德光明幢；次有佛兴，名功德吉祥相；次有佛兴，名勇猛法力幢；次有佛兴，名法轮光明音；次有佛兴，名功德山智慧光；次有佛兴，名无上妙法月；次有佛兴，名法莲华净光幢；次有佛兴，名宝莲华光明藏；次有佛兴，名光焰云山灯；次有佛兴，名普觉华；次有佛兴，名种种功德焰须弥藏；次有佛兴，名圆满光山王；次有佛兴，名福德云庄严；次有佛兴，名法山云幢；次有佛兴，名功德山光明；次有佛兴，名法日云灯王；次有佛兴，名法云名称王；次有佛兴，名法轮云；次有佛兴，名开悟菩提智光幢；次有佛兴，名普照法轮月；次有佛兴，名宝山威德贤；次有佛兴，名贤德广大光；次有佛兴，名普智云；次有佛兴，名法力功德山；次有佛兴，名功德香焰王；次有佛兴，名金色摩尼山妙音声；次有佛兴，名顶髻出一切法光明云；次有佛兴，名法轮炽盛光；次有佛兴，名无上功德山；次有佛兴，名精进炬光明云；次有佛兴，名三昧印广大光明冠；次有佛兴，名宝光明功德王；次有佛兴，名法炬宝盖音；次有佛兴，名普照虚空界无畏法光明；次有佛兴，名月相庄严幢；次有佛兴，名光明焰山云；次有佛兴，名照无障碍法虚空；次有佛兴，名开显智光身；次有佛兴，名世主德光明音；次有佛兴，名一切法三昧光明音；次有佛兴，名法音功德藏；次有佛兴，名炽然焰法海云；次有佛兴，名普照三世相大光明；次有佛兴，名普照法轮山；次有佛兴，名法界师子光；次有佛兴，名须弥华光明；次有佛兴，名一切三昧海师子焰；次有佛兴，名普智光明灯。</p>
<p>“善男子，如是等须弥山微尘数如来，其最后佛，名法界城智慧灯，并于离垢光明劫中，出兴于世。我皆尊重，亲近供养，听闻受持所说妙法；亦于彼一切诸如来所，出家学道，护持法教，入此菩萨甚深自在妙音解脱，种种方便教化成熟无量众生。从是已来，于佛刹微尘数劫，所有诸佛出兴于世；我皆供养，修行其法。</p>
<p>“善男子，我从是来，于生死夜无明昏寐诸众生中而独觉悟；令诸众生，守护心城，舍三界城，住一切智无上法城。</p>
<p>“善男子，我唯知此甚深自在妙音解脱，令诸世间，离戏论语，不作二语，常真实语，恒清净语。如诸菩萨摩诃萨，能知一切语言自性，于念念中自在开悟一切众生，入一切众生言音海，于一切言辞悉皆辩了，明见一切诸法门海，于普摄一切法陀罗尼已得自在，随诸众生心之所疑而为说法，究竟调伏一切众生，能普摄受一切众生，巧修菩萨诸无上业，深入菩萨诸微细智，能善观察诸菩萨藏，能自在说诸菩萨法。何以故？已得成就一切法轮陀罗尼故。而我云何能知能说彼功德行？</p>
<p>“善男子，此佛会中，有主夜神，名开敷一切树华。汝诣彼问：菩萨云何学一切智？云何安立一切众生住一切智？”</p>
<p>尔时，守护一切城主夜神，欲重宣此解脱义，为善财童子而说颂言：</p>
<p>“菩萨解脱深难见，虚空如如平等相，普见无边法界内，一切三世诸如来。</p>
<p>出生无量胜功德，证入难思真法性，增长一切自在智，开通三世解脱道。</p>
<p>过于刹转微尘劫，尔时有劫名净光，世界名为法焰云，其城号曰宝华光。</p>
<p>其中诸佛兴于世，无量须弥尘数等；有佛名为法海音，于此劫中先出现；</p>
<p>乃至其中最后佛，名为法界焰灯王；如是一切诸如来，我皆供养听受法。</p>
<p>我见法海雷音佛，其身普作真金色，诸相庄严如宝山，发心愿得成如来。</p>
<p>我暂见彼如来身，即发菩提广大心，誓愿勤求一切智，性与法界虚空等。</p>
<p>由斯普见三世佛，及以一切菩萨众；亦见国土众生海，而普攀缘起大悲。</p>
<p>随诸众生心所乐，示现种种无量身，普遍十方诸国土，动地舒光悟含识。</p>
<p>见第二佛而亲近，亦见十方刹海佛，乃至最后佛出兴，如是须弥尘数等。</p>
<p>于诸刹转微尘劫，所有如来照世灯；我皆亲近而瞻奉，令此解脱得清净。”</p>
<p>尔时，善财童子得入此菩萨甚深自在妙音解脱故，入无边三昧海，入广大总持海，得菩萨大神通，获菩萨大辩才；心大欢喜，观察守护一切城主夜神，以偈赞曰：</p>
<p>“已行广大妙慧海，已度无边诸有海，长寿无患智藏身，威德光明住此众。</p>
<p>了达法性如虚空，普入三世皆无碍；念念攀缘一切境，心心永断诸分别。</p>
<p>了达众生无有性，而于众生起大悲；深入如来解脱门，广度群迷无量众。</p>
<p>观察思惟一切法，了知证入诸法性；如是修行佛智慧，普化众生令解脱。</p>
<p>天是众生调御师，开示如来智慧道，普为法界诸含识，说离世间众怖行。</p>
<p>已住如来诸愿道，已受菩提广大教，已修一切遍行力，已见十方佛自在。</p>
<p>天神心净如虚空，普离一切诸烦恼，了知三世无量刹，诸佛菩萨及众生。</p>
<p>天神一念悉了知，昼夜日月年劫海；亦知一切众生类，种种名相各差别。</p>
<p>十方众生生死处，有色无色想无想，随顺世俗悉了知，引导使入菩提路。</p>
<p>已生如来誓愿家，已入诸佛功德海，法身清净心无碍，随众生乐现众色。”</p>
<p>时，善财童子说此颂已，礼夜神足，绕无量匝，殷勤瞻仰，辞退而去。</p>
<h2 id="大方广佛华严经卷第七十二"><a href="#大方广佛华严经卷第七十二" class="headerlink" title="大方广佛华严经卷第七十二"></a>大方广佛华严经卷第七十二</h2><h3 id="入法界品第三十九之十三"><a href="#入法界品第三十九之十三" class="headerlink" title="入法界品第三十九之十三"></a>入法界品第三十九之十三</h3><p>尔时，善财童子入菩萨甚深自在妙音解脱门，修行增进。</p>
<p>往诣开敷一切树华夜神所，见其身在众宝香树楼阁之内妙宝所成师子座上，百万夜神所共围绕。</p>
<p>时，善财童子顶礼其足，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何得一切智？唯愿垂慈，为我宣说！”</p>
<p>夜神言：“善男子，我于此娑婆世界，日光已没，莲华覆合，诸人众等罢游观时，见其一切若山、若水、若城、若野，如是等处种种众生，咸悉发心欲还所住；我皆密护，令得正道，达其处所，宿夜安乐。</p>
<p>“善男子，若有众生，盛年好色，憍慢放逸，五欲自恣。我为示现老、病、死相，令生恐怖，舍离诸恶。复为称叹种种善根，使其修习：为悭吝者，赞叹布施；为破戒者，称扬净戒；有瞋恚者，教住大慈；怀恼害者，令行忍辱；若懈怠者，令起精进；若散乱者，令修禅定；住恶慧者，令学般若；乐小乘者，令住大乘；乐著三界诸趣中者，令住菩萨愿波罗蜜；若有众生，福智微劣，为诸结业之所逼迫多留碍者，令住菩萨力波罗蜜；若有众生，其心暗昧，无有智慧，令住菩萨智波罗蜜。</p>
<p>“善男子，我已成就菩萨出生广大喜光明解脱门。”</p>
<p>善财言：“大圣，此解脱门境界云何？”</p>
<p>夜神言：“善男子，入此解脱，能知如来普摄众生巧方便智。云何普摄？善男子，一切众生所受诸乐，皆是如来威德力故，顺如来教故，行如来语故，学如来行故，得如来所护力故，修如来所印道故，种如来所行善故，依如来所说法故，如来智慧日光之所照故，如来性净业力之所摄故。云何知然？善男子，我入此出生广大喜光明解脱，忆念毗卢遮那如来、应、正等觉往昔所修菩萨行海，悉皆明见。</p>
<p>“善男子，世尊往昔为菩萨时，见一切众生，著我、我所，住无明暗室，入诸见稠林，为贪爱所缚、忿怒所坏、愚痴所乱、悭嫉所缠，生死轮回，贫穷困苦，不得值遇诸佛菩萨。见如是已，起大悲心利益众生，所谓：起愿得一切妙宝资具摄众生心；愿一切众生，皆悉具足资生之物无所乏心，于一切众事离执著心，于一切境界无贪染心，于一切所有无悭吝心，于一切果报无希望心，于一切荣好无羡慕心，于一切因缘无迷惑心；起观察真实法性心；起救护一切众生心；起深入一切法漩澓心；起于一切众生住平等大慈心；起于一切众生行方便大悲心；起为大法盖普覆众生心；起以大智金刚杵破一切众生烦恼障山心；起令一切众生增长喜乐心；起愿一切众生究竟安乐心；起随众生所欲雨一切财宝心；起以平等方便成熟一切众生心；起令一切众生满足圣财心；起愿一切众生究竟皆得十力智果心。</p>
<p>“起如是心已，得菩萨力，现大神变；遍法界、虚空界，于一切众生前，普雨一切资生之物，随其所欲悉满其意皆令欢喜，不悔不吝，无间无断。以是方便，普摄众生，教化成熟，皆令得出生死苦难，不求其报；净治一切众生心宝，令其生起一切诸佛同一善根，增一切智福德大海。</p>
<p>“菩萨如是念念成熟一切众生，念念严净一切佛刹，念念普入一切法界，念念皆悉遍虚空界，念念普入一切三世，念念成就调伏一切诸众生智，念念恒转一切法轮，念念恒以一切智道利益众生，念念普于一切世界种种差别诸众生前尽未来劫现一切佛成等正觉，念念普于一切世界、一切诸劫修菩萨行不生二想。所谓：普入一切广大世界海一切世界种中，种种际畔诸世界，种种庄严诸世界，种种体性诸世界，种种形状诸世界，种种分布诸世界，或有世界秽而兼净，或有世界净而兼秽，或有世界一向杂秽，或有世界一向清净，或小或大，或粗或细，或正或侧，或覆或仰；如是一切诸世界中，念念修行诸菩萨行，入菩萨位，现菩萨力，亦现三世一切佛身，随众生心普使知见。</p>
<p>“善男子，毗卢遮那如来，于过去世，如是修行菩萨行时，见诸众生──不修功德，无有智慧，著我、我所，无明翳障，不正思惟，入诸邪见，不识因果，顺烦恼业，堕于生死险难深坑，具受种种无量诸苦。──起大悲心，具修一切波罗蜜行，为诸众生称扬赞叹坚固善根，令其安住远离生死、贫穷之苦，勤修福智助道之法；为说种种诸因果门，为说业报不相违反，为说于法证入之处，为说一切众生欲解，及说一切受生国土，令其不断一切佛种，令其守护一切佛教，令其舍离一切诸恶；又为称赞趣一切智助道之法，令诸众生心生欢喜，令行法施普摄一切，令其发起一切智行，令其修学诸大菩萨波罗蜜道，令其增长成一切智诸善根海，令其满足一切圣财，令其得入佛自在门，令其摄取无量方便，令其观见如来威德，令其安住菩萨智慧。”</p>
<p>善财童子言：“圣者发阿耨多罗三藐三菩提心，其已久如？”</p>
<p>夜神言：“善男子，此处难信、难知、难解、难入、难说，一切世间及以二乘皆不能知。唯除诸佛神力所护，善友所摄，集胜功德，欲乐清净，无下劣心，无杂染心，无谄曲心，得普照耀智光明心，发普饶益诸众生心、一切烦恼及以众魔无能坏心，起必成就一切智心，不乐一切生死乐心，能求一切诸佛妙乐，能灭一切众生苦恼，能修一切佛功德海，能观一切诸法实性，能具一切清净信解，能超一切生死暴流，能入一切如来智海，能决定到无上法城，能勇猛入如来境界，能速疾趣诸佛地位，能即成就一切智力，能于十力已得究竟；如是之人，于此能持、能入、能了。何以故？此是如来智慧境界，一切菩萨尚不能知，况余众生？然我今者，以佛威力，欲令调顺可化众生意速清净，欲令修习善根众生心得自在，随汝所问，为汝宣说。”</p>
<p>尔时，开敷一切树华夜神，欲重明其义，观察三世如来境界而说颂言：</p>
<p>“佛子汝所问，甚深佛境界，难思刹尘劫，说之不可尽。</p>
<p>非是贪恚痴，憍慢惑所覆，如是众生等，能知佛妙法。</p>
<p>非是住悭嫉，谄诳诸浊意，烦恼业所覆，能知佛境界。</p>
<p>非著蕴界处，及计于有身，见倒想倒人，能知佛所觉。</p>
<p>佛境界寂静，性净离分别，非著诸有者，能知此法性。</p>
<p>生于诸佛家，为佛所守护，持佛法藏者，智眼之境界。</p>
<p>亲近善知识，爱乐白净法，勤求诸佛力，闻此法欢喜。</p>
<p>心净无分别，犹如太虚空，慧灯破诸暗，是彼之境界。</p>
<p>以大慈悲意，普覆诸世间，一切皆平等，是彼之境界。</p>
<p>欢喜心无著，一切皆能舍，平等施众生，是彼之境界。</p>
<p>心净离诸恶，究竟无所悔，顺行诸佛教，是彼之境界。</p>
<p>了知法自性，及以诸业种，其心无动乱，是彼之境界。</p>
<p>勇猛勤精进，安住心不退，勤修一切智，是彼之境界。</p>
<p>其心寂静住三昧，究竟清凉无热恼，已修一切智海因，此证悟者之解脱。</p>
<p>善知一切真实相，深入无边法界门，普度群生靡有余，此慧灯者之解脱。</p>
<p>了达众生真实性，不著一切诸有海，如影普现心水中，此正道者之解脱。</p>
<p>从于一切三世佛，方便愿种而出生，尽诸劫刹勤修行，此普贤者之解脱。</p>
<p>普入一切法界门，悉见十方诸刹海，亦见其中劫成坏，而心毕竟无分别。</p>
<p>法界所有微尘中，悉见如来坐道树，成就菩提化群品，此无碍眼之解脱。</p>
<p>汝于无量大劫海，亲近供养善知识，为利群生求正法，闻已忆念无遗忘。</p>
<p>毗卢遮那广大境，无量无边不可思，我承佛力为汝说，令汝深心转清净。</p>
<p>“善男子，乃往古世，过世界海微尘数劫，有世界海，名普光明真金摩尼山；其世界海中，有佛出现，名普照法界智慧山寂静威德王。善男子，其佛往修菩萨行时，净彼世界海。其世界海中，有世界微尘数世界种；一一世界种，有世界微尘数世界；一一世界，皆有如来出兴于世；一一如来，说世界海微尘数修多罗；一一修多罗，授佛刹微尘数诸菩萨记，现种种神力，说种种法门，度无量众生。</p>
<p>“善男子，彼普光明真金摩尼山世界海中，有世界种，名普庄严幢。此世界种中，有世界，名一切宝色普光明，以现一切化佛影摩尼王为体，形如天城；以现一切如来道场影像摩尼王为其下际，住一切宝华海上，净秽相杂。此世界中，有须弥山微尘数四天下，有一四天下最处其中，名一切宝山幢。其四天下，一一纵广十万由旬，一一各有一万大城。其阎浮提中，有一王都，名坚固妙宝庄严云灯，一万大城周匝围绕。阎浮提人寿万岁时，其中有王，名一切法音圆满盖，有五百大臣、六万采女、七百王子；其诸王子皆端正勇健，有大威力。尔时，彼王威德普被阎浮提内，无有冤敌。</p>
<p>“时，彼世界劫欲尽时，有五浊起。一切人众，寿命短促，资财乏少，形色鄙陋，多苦少乐，不修十善，专作恶业，更相忿诤，互相毁辱，离他眷属，妒他荣好，任情起见，非法贪求。以是因缘，风雨不时，苗稼不登，园林、草树一切枯槁，人民匮乏，多诸疫病，驰走四方，靡所依怙，咸来共绕王都大城，无量无边百千万亿，四面周匝高声大呼；或举其手，或合其掌，或以头扣地，或以手捶胸，或屈膝长号，或踊身大叫；头发蓬乱，衣裳弊恶，皮肤皴裂，面目无光，而向王言：‘大王，大王，我等今者，贫穷孤露，饥渴寒冻，疾病衰羸，众苦所逼，命将不久，无依无救，无所控告。我等今者来归大王，我观大王仁慈智慧，于大王所生得安乐想、得所爱想、得活命想、得摄受想、得宝藏想、遇津梁想、逢道路想、值船筏想、见宝洲想、获财利想、升天宫想。’</p>
<p>“尔时，大王闻此语已，得百万阿僧祇大悲门，一心思惟，发十种大悲语。其十者何？所谓：‘哀哉众生！堕于无底生死大坑；我当云何而速勉济，令其得住一切智地？哀哉众生！为诸烦恼之所逼迫；我当云何而作救护，令其安住一切善业？哀哉众生！生老病死之所恐怖；我当云何为作归依，令其永得身心安隐？哀哉众生！常为世间众怖所逼；我当云何而为祐助，令其得住一切智道？哀哉众生！无有智眼，常为身见疑惑所覆；我当云何为作方便，令其得决疑见翳膜？哀哉众生！常为痴暗之所迷惑；我当云何为作明炬，令其照见一切智城？哀哉众生！常为悭嫉谄诳所浊；我当云何而为开晓，令其证得清净法身？哀哉众生！长时漂没生死大海；我当云何而普运度，令其得上菩提彼岸？哀哉众生！诸根刚强，难可调伏；我当云何而为调御，令其具足诸佛神力？哀哉众生！犹如盲瞽，不见道路；我当云何而为引导，令其得入一切智门？’</p>
<p>“作是语已，击鼓宣令：‘我今普施一切众生，随有所须悉令充足。’即时颁下阎浮提内大小诸城及诸聚落，悉开库藏，出种种物，置四衢道，所谓：金、银、琉璃、摩尼等宝；衣服、饮食、华香、璎珞、宫殿、屋宅、床榻、敷具；建大光明摩尼宝幢，其光触身，悉使安隐；亦施一切病缘汤药；种种宝器盛众杂宝，金刚器中盛种种香，宝香器中盛种种衣；辇舆、车乘、幢幡、缯盖。如是一切资生之物，悉开库藏而以给施。亦施一切村营、城邑、山泽、林薮、妻子、眷属及以王位，头、目、耳、鼻、唇、舌、牙、齿、手、足、皮、肉、心、肾、肝、肺，内外所有，悉皆能舍。</p>
<p>“其坚固妙宝庄严云灯城，东面有门，名摩尼山光明。于其门外，有施会处。其地广博，清净平坦，无诸坑坎、荆棘、沙砾，一切皆以妙宝所成，散众宝华，熏诸妙香，燃诸宝灯，一切香云充满虚空，无量宝树次第行列，无量华网、无量香网弥覆其上，无量百千亿那由他诸音乐器恒出妙音。如是一切，皆以妙宝而为庄严，悉是菩萨净业果报。</p>
<p>“于彼会中，置师子座，十宝为地，十宝栏楯，十种宝树周匝围绕，金刚宝轮以承其下，以一切宝为龙神像而共捧持，种种宝物以为严饰，幢幡间列，众网覆上，无量宝香常出香云，种种宝衣处处分布，百千种乐恒奏美音。复于其上张施宝盖，常放无量宝焰光明，如阎浮金炽然清净；覆以宝网，垂诸璎珞，摩尼宝带周回间列，种种宝铃恒出妙音，劝诸众生修行善业。时，彼大王处师子座，形容端正，人相具足，光明妙宝以为其冠，那罗延身不可沮坏，一一肢分悉皆圆满，性普贤善，王种中生，于财及法悉得自在，辩才无碍，智慧明达，以政治国，无违命者。</p>
<p>“尔时，阎浮提无量无数百千万亿那由他众生──种种国土、种种族类、种种形貌、种种衣服、种种言辞、种种欲乐，俱来此会，观察彼王，咸言：‘此王是大智人、是福须弥、是功德月，住菩萨愿，行广大施。’时，王见彼诸来乞者，生悲愍心，生欢喜心，生尊重心，生善友心，生广大心，生相续心，生精进心，生不退心，生舍施心，生周遍心。</p>
<p>“善男子，尔时，彼王见诸乞者，心大欢喜经须臾顷；假使忉利天王、夜摩天王、兜率陀天王，尽百千亿那由他劫所受快乐，亦不能及。善化天王于无数劫所受快乐，自在天王于无量劫所受快乐，大梵天王于无边劫所受梵乐，光音天王于难思劫所受天乐，遍净天王于无尽劫所受天乐，净居天王不可说劫住寂静乐，悉不能及。</p>
<p>“善男子，譬如有人仁慈孝友，遭逢世难，父母、妻息、兄弟、姊妹并皆散失，忽于旷野道路之间而相值遇，瞻奉抚对，情无厌足。时，彼大王见来求者，心生欢喜，亦复如是。</p>
<p>“善男子，其王尔时，因善知识，于佛菩提，解欲增长，诸根成就，信心清净，欢喜圆满。何以故？此菩萨勤修诸行，求一切智，愿得利益一切众生，愿获菩提无量妙乐，舍离一切诸不善心，常乐积集一切善根，常愿救护一切众生，常乐观察萨婆若道，常乐修行一切智法，满足一切众生所愿，入一切佛功德大海，破一切魔业惑障山，随顺一切如来教行，行一切智无障碍道，已能深入一切智流，一切法流常现在前，大愿无尽，为大丈夫，住大人法，积集一切普门善藏，离一切著，不染一切世间境界，知诸法性犹如虚空。</p>
<p>“于来乞者，生一子想，生父母想，生福田想，生难得想，生恩益想，生坚固想、师想、佛想。不简方处，不择族类，不选形貌，随有来至，如其所欲，以大慈心，平等无碍，一切普施，皆令满足：求饮食者，施与饮食；求衣服者，施与衣服；求香华者，施与香华；求鬘盖者，施与鬘盖；幢幡、璎珞、宫殿、园苑、象马、车乘、床座、被褥、金、银、摩尼、诸珍宝物、一切库藏，及诸眷属、城邑、聚落，皆悉如是普施众生。</p>
<p>“时，此会中有长者女，名宝光明，与六十童女俱，端正殊妙，人所喜见，皮肤金色，目发绀青，身出妙香；口演梵音，上妙宝衣以为庄严，常怀惭愧，正念不乱，具足威仪，恭敬师长，常念顺行、甚深妙行，所闻之法忆持不忘，宿世善根流润其心，清净广大犹如虚空，等安众生，常见诸佛，求一切智。</p>
<p>“时，宝光明女去王不远，合掌顶礼，作如是念：‘我获善利！我获善利！我今得见大善知识。’于彼王所，生大师想、善知识想、具慈悲想、能摄受想。其心正直，生大欢喜，脱身璎珞，持奉彼王，作是愿言：‘今此大王为无量无边无明众生作所依处，愿我未来亦复如是。如彼大王所知之法、所载之乘、所修之道、所具色相、所有财产、所摄众会，无边无尽，难胜难坏，愿我未来悉得如是。随所生处，皆随往生。’</p>
<p>“尔时，大王知此童女发如是心，而告之言：‘童女！随汝所欲，我皆与汝。我今所有，一切皆舍；令诸众生，普得满足。’时，宝光明女，信心清净，生大欢喜，即以偈颂而赞王言：</p>
<p>“‘往昔此城邑，大王未出时，一切不可乐，犹如饿鬼处。</p>
<p>众生相杀害，窃盗纵淫佚，两舌不实语，无义粗恶言，</p>
<p>贪爱他财物，瞋恚怀毒心，邪见不善行，命终堕恶道。</p>
<p>以是等众生，愚痴所覆蔽，住于颠倒见，天旱不降泽。</p>
<p>以无时雨故，百谷悉不生，草木皆枯槁，泉流亦干竭。</p>
<p>大王未兴世，津池悉枯涸，园苑多骸骨，望之如旷野。</p>
<p>大王升宝位，广济诸群生，油云被八方，普雨皆充洽。</p>
<p>大王临庶品，普断诸暴虐，刑狱皆止措，茕独悉安隐。</p>
<p>往昔诸众生，各各相残害，饮血而啖肉，今悉起慈心。</p>
<p>往昔诸众生，贫穷少衣服，以草自遮蔽，饥羸如饿鬼。</p>
<p>大王既兴世，粳米自然生，树中出妙衣，男女皆严饰。</p>
<p>昔日竞微利，非法相陵夺；今时并丰足，如游帝释园。</p>
<p>昔时人作恶，非分生贪染，他妻及童女，种种相侵逼。</p>
<p>今见他妇人，端正妙严饰，而心无染著，犹如知足天。</p>
<p>昔日诸众生，妄言不真实，非法无利益，谄曲取人意。</p>
<p>今日群生类，悉离诸恶言，其心既柔软，发语亦调顺。</p>
<p>昔日诸众生，种种行邪法，合掌恭敬礼，牛羊犬豚类。</p>
<p>今闻王正法，悟解除邪见，了知苦乐报，悉从因缘起。</p>
<p>大王演妙音，闻者皆欣乐；梵释音声等，一切无能及。</p>
<p>大王众宝盖，迥处虚空中，擎以琉璃干，覆以摩尼网。</p>
<p>金铃自然出，如来和雅音，宣扬微妙法，除灭众生惑。</p>
<p>次复广演说，十方诸佛刹，一切诸劫中，如来并眷属。</p>
<p>又复次第说，过去十方刹，及彼国土中，一切诸如来。</p>
<p>又出微妙音，普遍阎浮界，广说人天等，种种业差别。</p>
<p>众生听闻已，自知诸业藏，离恶勤修行，回向佛菩提。</p>
<p>王父净光明，王母莲华光，五浊出现时，处位治天下。</p>
<p>时有广大园，园有五百池，一一千树绕，各各华弥覆。</p>
<p>于其池岸上，建立千柱堂，栏楯等庄严，一切无不备。</p>
<p>末世恶法起，积年不降雨，池流悉干竭，草树皆枯槁。</p>
<p>王生七日前，先现灵瑞相；见者咸心念：救世今当出。</p>
<p>尔时于中夜，大地六种动；有一宝华池，光明犹日现。</p>
<p>五百诸池内，功德水充满，枯树悉生枝，华叶皆荣茂。</p>
<p>池水既盈满，流演一切处，普及阎浮地，靡不皆沾洽。</p>
<p>药草及诸树，百谷苗稼等，枝叶华果实，一切皆繁盛。</p>
<p>沟坑及塠阜，种种高下处，如是一切地，莫不皆平坦。</p>
<p>荆棘沙砾等，所有诸杂秽，皆于一念中，变成众宝玉。</p>
<p>众生见是已，欢喜而赞叹，咸言得善利，如渴饮美水。</p>
<p>时彼光明王，眷属无量众，佥然备法驾，游观诸园苑。</p>
<p>五百诸池内，有池名庆喜，池上有法堂，父王于此住。</p>
<p>先王语夫人：我念七夜前，中宵地震动，此中有光现。</p>
<p>时彼华池内，千叶莲华出，光如千日照，上彻须弥顶。</p>
<p>金刚以为茎，阎浮金为台，众宝为华叶，妙香作须蕊。</p>
<p>王生彼华上，端身结跏坐，相好以庄严，天神所恭敬。</p>
<p>先王大欢喜，入池自抚鞠，持以授夫人：汝子应欣庆。</p>
<p>宝藏皆涌出，宝树生妙衣，天乐奏美声，充满虚空中。</p>
<p>一切诸众生，皆生大欢喜，合掌称希有：善哉救护世！</p>
<p>王时放身光，普照于一切，能令四天下，暗尽病除灭。</p>
<p>夜叉毗舍阇，毒虫诸恶兽，所欲害人者，一切自藏匿。</p>
<p>恶名失善利，横事病所持，如是众苦灭，一切皆欢喜。</p>
<p>凡是众生类，相视如父母，离恶起慈心，专求一切智。</p>
<p>关闭诸恶趣，开示人天路，宣扬萨婆若，度脱诸群生。</p>
<p>我等见大王，普获于善利，无归无导者，一切悉安乐。’</p>
<p>“尔时，宝光明童女，以偈赞叹一切法音圆满盖王已，绕无量匝，合掌顶礼，曲躬恭敬，却住一面。时，彼大王告童女言：‘善哉！童女！汝能信知他人功德，是为希有。童女！一切众生，不能信知他人功德。童女！一切众生，不知报恩，无有智慧，其心浊乱，性不明了，本无志力，又退修行；如是之人，不信不知菩萨如来所有功德神通智慧。童女！汝今决定求趣菩提，能知菩萨如是功德。汝今生此阎浮提中，发勇猛心，普摄众生，功不唐捐，亦当成就如是功德。’王赞女已，以无价宝衣，手自授与宝光童女并其眷属，一一告言：‘汝著此衣。’时，诸童女双膝著地，两手承捧，置于顶上，然后而著；既著衣已，右绕于王，诸宝衣中普出一切星宿光明。众人见之，咸作是言：‘此诸女等，皆悉端正，如净夜天星宿庄严。’</p>
<p>“善男子，尔时一切法音圆满盖王者，岂异人乎？今毗卢遮那如来、应、正等觉是也。光明王者，净饭王是。莲华光夫人者，摩耶夫人是。宝光童女者，即我身是。其王尔时以四摄法所摄众生，即此会中一切菩萨是，皆于阿耨多罗三藐三菩提得不退转，或住初地乃至十地，具种种大愿，集种种助道，修种种妙行，备种种庄严，得种种神通，住种种解脱，于此会中处于种种妙法宫殿。”</p>
<p>尔时，开敷一切树华主夜神，为善财童子，欲重宣此解脱义而说颂言：</p>
<p>“我有广大眼，普见于十方，一切刹海中，五趣轮回者。</p>
<p>亦见彼诸佛，菩提树下坐，神通遍十方，说法度众生。</p>
<p>我有清净耳，普闻一切声，亦闻佛说法，欢喜而信受。</p>
<p>我有他心智，无二无所碍，能于一念中，悉了诸心海。</p>
<p>我得宿命智，能知一切劫，自身及他人，分别悉明了。</p>
<p>我于一念知，刹海微尘劫，诸佛及菩萨，五道众生类。</p>
<p>忆知彼诸佛，始发菩提愿，乃至修诸行，一一悉圆满。</p>
<p>亦知彼诸佛，成就菩提道，以种种方便，为众转法轮。</p>
<p>亦知彼诸佛，所有诸乘海，正法住久近，众生度多少。</p>
<p>我于无量劫，修习此法门；我今为汝说，佛子汝应学。</p>
<p>“善男子，我唯知此菩萨出生广大喜光明解脱门。如诸菩萨摩诃萨，亲近供养一切诸佛，入一切智大愿海，满一切佛诸愿海；得勇猛智，于一菩萨地，普入一切菩萨地海；得清净愿，于一菩萨行，普入一切菩萨行海；得自在力，于一菩萨解脱门，普入一切菩萨解脱门海。而我云何能知能说彼功德行？</p>
<p>“善男子，此道场中，有一夜神，名大愿精进力救护一切众生。汝诣彼问：菩萨云何教化众生，令趣阿耨多罗三藐三菩提？云何严净一切佛刹？云何承事一切如来？云何修行一切佛法？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<h2 id="大方广佛华严经卷第七十三"><a href="#大方广佛华严经卷第七十三" class="headerlink" title="大方广佛华严经卷第七十三"></a>大方广佛华严经卷第七十三</h2><h3 id="入法界品第三十九之十四"><a href="#入法界品第三十九之十四" class="headerlink" title="入法界品第三十九之十四"></a>入法界品第三十九之十四</h3><p>尔时，善财童子往大愿精进力救护一切众生夜神所，见彼夜神在大众中，坐普现一切宫殿摩尼王藏师子之座，普现法界国土摩尼宝网弥覆其上，现日、月、星宿影像身，现随众生心普令得见身，现等一切众生形相身，现无边广大色相海身，现普现一切威仪身，现普于十方示现身，现普调一切众生身，现广运速疾神通身，现利益众生不绝身，现常游虚空利益身，现一切佛所顶礼身，现修习一切善根身，现受持佛法不忘身，现成满菩萨大愿身，现光明充满十方身，现法灯普灭世暗身，现了法如幻净智身，现远离尘暗法性身，现普智照法明了身，现究竟无患无热身，现不可沮坏坚固身，现无所住佛力身，现无分别离染身，现本清净法性身。</p>
<p>时，善财童子见如是等佛刹微尘数差别身，一心顶礼，举体投地，良久乃起，合掌瞻仰，于善知识生十种心。何等为十？所谓：于善知识生同己心，令我精勤办一切智助道法故；于善知识生清净自业果心，亲近供养生善根故；于善知识生庄严菩萨行心，令我速能庄严一切菩萨行故；于善知识生成就一切佛法心，诱诲于我令修道故；于善知识生能生心，能生于我无上法故；于善知识生出离心，令我修行普贤菩萨所有行愿而出离故；于善知识生具一切福智海心，令我积集诸白法故；于善知识生增长心，令我增长一切智故；于善知识生具一切善根心，令我志愿得圆满故；于善知识生能成办大利益心，令我自在安住一切菩萨法故，成一切智道故，得一切佛法故。是为十。</p>
<p>发是心已，得彼夜神与诸菩萨佛刹微尘数同行，所谓：同念，心常忆念十方三世一切佛故；同慧，分别决了一切法海差别门故；同趣，能转一切诸佛如来妙法轮故；同觉，以等空智普入一切三世间故；同根，成就菩萨清净光明智慧根故；同心，善能修习无碍功德，庄严一切菩萨道故；同境，普照诸佛所行境故；同证，得一切智照实相海净光明故；同义，能以智慧了一切法真实性故；同勇猛，能坏一切障碍山故；同色身，随众生心示现身故；同力，求一切智不退转故；同无畏，其心清净如虚空故；同精进，于无量劫行菩萨行无懈倦故；同辩才，得法无碍智光明故；同无等，身相清净超世间故；同爱语，令一切众生皆欢喜故；同妙音，普演一切法门海故；同满音，一切众生随类解故；同净德，修习如来净功德故；同智地，一切佛所受法轮故；同梵行，安住一切佛境界故；同大慈，念念普覆一切国土众生海故；同大悲，普雨法雨润泽一切诸众生故；同身业，以方便行教化一切诸众生故；同语业，以随类音演说一切诸法门故；同意业，普摄众生置一切智境界中故；同庄严，严净一切诸佛刹故；同亲近，有佛出世皆亲近故；同劝请，请一切佛转法轮故；同供养，常乐供养一切佛故；同教化，调伏一切诸众生故；同光明，照了一切诸法门故；同三昧，普知一切众生心故；同充遍，以自在力充满一切诸佛刹海修诸行故；同住处，住诸菩萨大神通故；同眷属，一切菩萨共止住故；同入处，普入世界微细处故；同心虑，普知一切诸佛刹故；同往诣，普入一切佛刹海故；同方便，悉现一切诸佛刹故；同超胜，于诸佛刹皆无比故；同不退，普入十方无障碍故；同破暗，得一切佛成菩提智大光明故；同无生忍，入一切佛众会海故；同遍一切诸佛刹网，恭敬供养不可说刹诸如来故；同智证，了知彼彼法门海故；同修行，顺行一切诸法门故；同希求，于清净法深乐欲故；同清净，集佛功德而以庄严身、口、意故；同妙意，于一切法智明了故；同精进，普集一切诸善根故；同净行，成满一切菩萨行故；同无碍，了一切法皆无相故；同善巧，于诸法中智自在故；同随乐，随众生心现境界故；同方便，善习一切所应习故；同护念，得一切佛所护念故；同入地，得入一切菩萨地故；同所住，安住一切菩萨位故；同记别，一切诸佛授其记故；同三昧，一刹那中普入一切三昧门故；同建立，示现种种诸佛事故；同正念，正念一切境界门故；同修行，尽未来劫修行一切菩萨行故；同净信，于诸如来无量智慧极欣乐故；同舍离，灭除一切诸障碍故；同不退智，与诸如来智慧等故；同受生，应现成熟诸众生故；同所住，住一切智方便门故；同境界，于法界境得自在故；同无依，永断一切所依心故；同说法，已入诸法平等智故；同勤修，常蒙诸佛所护念故；同神通，开悟众生令修一切菩萨行故；同神力，能入十方世界海故；同陀罗尼，普照一切总持海故；同秘密法，了知一切修多罗中妙法门故；同甚深法，解一切法如虚空故；同光明，普照一切诸世界故；同欣乐，随众生心而为开示令欢喜故；同震动，为诸众生现神通力普动十方一切刹故；同不虚，见闻忆念皆悉令其心调伏故；同出离，满足一切诸大愿海，成就如来十力智故。</p>
<p>时，善财童子观察大愿精进力救护一切众生夜神，起十种清净心，获如是等佛刹微尘数同菩萨行；既获此已，心转清净，偏袒右肩，顶礼其足，一心合掌，以偈赞曰：</p>
<p>“我发坚固意，志求无上觉；今于善知识，而起自己心。</p>
<p>以见善知识，集无尽白法，灭除众罪垢，成就菩提果。</p>
<p>我见善知识，功德庄严心，尽未来刹劫，勤修所行道。</p>
<p>我念善知识，摄受饶益我，为我悉示现，正教真实法，</p>
<p>关闭诸恶趣，显示人天路，亦示诸如来，成一切智道。</p>
<p>我念善知识，是佛功德藏，念念能出生，虚空功德海。</p>
<p>与我波罗蜜，增我难思福，长我净功德，令我冠佛缯。</p>
<p>我念善知识，能满佛智道；誓愿常依止，圆满白净法。</p>
<p>我以此等故，功德悉具足，普为诸众生，说一切智道。</p>
<p>圣者为我师，与我无上法，无量无数劫，不能报其恩。”</p>
<p>尔时，善财说此偈已，白言：“大圣，愿为我说，此解脱门名为何等？发心已来为几时耶？久如当得阿耨多罗三藐三菩提？”</p>
<p>夜神告言：“善男子，此解脱门，名教化众生令生善根。我以成就此解脱故，悟一切法自性平等，入于诸法真实之性，证无依法，舍离世间，悉知诸法色相差别，亦能了达青、黄、赤、白，性皆不实，无有差别，而恒示现无量色身。所谓：种种色身、非一色身、无边色身、清净色身、一切庄严色身、普见色身、等一切众生色身、普现一切众生前色身、光明普照色身、见无厌足色身、相好清净色身、离众恶光明色身、示现大勇猛色身、甚难得色身、一切世间无能映蔽色身、一切世间共称叹无尽色身、念念常观察色身、示现种种云色身、种种形显色色身、现无量自在力色身、妙光明色身、一切净妙庄严色身、随顺成熟一切众生色身、随其心乐现前调伏色身、无障碍普光明色身、清净无浊秽色身、具足庄严不可坏色身、不思议法方便光明色身、无能映夺一切色身、无诸暗破一切暗色身、集一切白净法色身、大势力功德海色身、从过去恭敬因所生色身、如虚空清净心所生色身、最胜广大色身、无断无尽色身、光明海色身、于一切世间无所依平等色身、遍十方无所碍色身、念念现种种色相海色身、增长一切众生欢喜心色身、摄取一切众生海色身、一一毛孔中说一切佛功德海色身、净一切众生欲解海色身、决了一切法义色身、无障碍普照耀色身、等虚空净光明色身、放广大净光明色身、照现无垢法色身、无比色身、差别庄严色身、普照十方色身、随时示现应众生色身、寂静色身、灭一切烦恼色身、一切众生福田色身、一切众生见不虚色身、大智慧勇猛力色身、无障碍普周遍色身、妙身云普现世间皆蒙益色身、具足大慈海色身、大福德宝山王色身、放光明普照世间一切趣色身、大智慧清净色身、生众生正念心色身、一切宝光明色身、普光藏色身、现世间种种清净相色身、求一切智处色身、现微笑令众生生净信色身、一切宝庄严光明色身、不取不舍一切众生色身、无决定无究竟色身、现自在加持力色身、现一切神通变化色身、生如来家色身、远离众恶遍法界海色身、普现一切如来道场众会色身、具种种众色海色身、从善行所流色身、随所应化示现色身、一切世间见无厌足色身、种种净光明色身、现一切三世海色身、放一切光明海色身、现无量差别光明海色身、超诸世间一切香光明色身、现不可说日轮云色身、现广大月轮云色身、放无量须弥山妙华云色身、出种种鬘云色身、现一切宝莲华云色身、兴一切烧香云遍法界色身、散一切末香藏云色身、现一切如来大愿身色身、现一切语言音声演法海色身、现普贤菩萨像色身。</p>
<p>“念念中，现如是等色相身充满十方，令诸众生或见、或念、或闻说法、或因亲近、或得开悟、或见神通、或睹变化，悉随心乐，应时调伏，舍不善业，住于善行。善男子，当知此由大愿力故，一切智力故，菩萨解脱力故，大悲力故，大慈力故，作如是事。</p>
<p>“善男子，我入此解脱，了知法性无有差别，而能示现无量色身，一一身现无量色相海，一一相放无量光明云，一一光现无量佛国土，一一土现无量佛兴世，一一佛现无量神通力，开发众生宿世善根，未种者令种，已种者令增长，已增长者令成熟；念念中，令无量众生，于阿耨多罗三藐三菩提得不退转。</p>
<p>“善男子，如汝所问：‘从几时来，发菩提心，修菩萨行？’如是之义，承佛神力，当为汝说。</p>
<p>“善男子，菩萨智轮远离一切分别境界，不可以生死中长短、染净、广狭、多少，如是诸劫分别显示。何以故？菩萨智轮本性清净，离一切分别网，超一切障碍山，随所应化而普照故。</p>
<p>“善男子，譬如日轮，无有昼夜；但出时名昼，没时名夜。菩萨智轮亦复如是，无有分别，亦无三世；但随心现，教化众生，言其止住前劫、后劫。</p>
<p>“善男子，譬如日轮，住阎浮空，其影悉现一切宝物及以河海诸净水中，一切众生莫不目见，而彼净日不来至此。菩萨智轮亦复如是，出诸有海，住佛实法，寂静空中无有所依，为欲化度诸众生故，而于诸趣随类受生；实不生死，无所染著，无长短劫诸想分别。何以故？菩萨究竟离心想，见一切颠倒，得真实见，见法实性，知一切世间如梦、如幻；无有众生，但以大悲大愿力故，现众生前教化调伏。</p>
<p>“佛子，譬如船师，常以大船，于河流中不依此岸、不著彼岸、不住中流，而度众生无有休息。菩萨摩诃萨亦复如是，以波罗蜜船，于生死流中不依此岸、不著彼岸、不住中流，而度众生无有休息；虽无量劫修菩萨行，未曾分别劫数长短。</p>
<p>“佛子，如太虚空，一切世界于中成坏而无分别，本性清净，无染无乱，无碍无厌，非长非短，尽未来劫持一切刹。菩萨摩诃萨亦复如是，以等虚空界广大深心，起大愿风轮，摄诸众生，令离恶道，生诸善趣，悉令安住一切智地，灭诸烦恼生死苦缚，而无忧喜、疲厌之心。</p>
<p>“善男子，如幻化人，肢体虽具，而无入息及以出息、寒、热、饥、渴、忧、喜、生、死十种之事。菩萨摩诃萨亦复如是，以如幻智平等法身现众色相，于诸有趣住无量劫教化众生，于生死中一切境界，无欣无厌，无爱无恚，无苦无乐，无取无舍，无安无怖。</p>
<p>“佛子，菩萨智慧虽复如是甚深难测，我当承佛威神之力为汝解说，令未来世诸菩萨等满足大愿、成就诸力。</p>
<p>“佛子，乃往古世，过世界海微尘数劫，有劫名善光，世界名宝光。于其劫中，有一万佛出兴于世。其最初佛，号：法轮音虚空灯王如来、应、正等觉，十号圆满。彼阎浮提，有一王都，名宝庄严；其东不远，有一大林，名曰妙光；中有道场，名为宝华。彼道场中，有普光明摩尼莲华藏师子之座。时，彼如来于此座上，成阿耨多罗三藐三菩提，满一百年坐于道场，为诸菩萨、诸天、世人及阎浮提宿植善根已成熟者演说正法。</p>
<p>“是时，国王名曰胜光。时世人民寿一万岁，其中多有杀、盗、淫佚、妄言、绮语、两舌、恶口、贪、瞋、邪见，不孝父母，不敬沙门、婆罗门等。时，王为欲调伏彼故，造立囹圄，枷锁禁闭，无量众生于中受苦。</p>
<p>“王有太子，名为善伏，端正殊特，人所喜见，具二十八大人之相。在宫殿中，遥闻狱囚楚毒音声，心怀伤愍。从宫殿出，入牢狱中，见诸罪人杻械、枷锁递相连系，置幽暗处，或以火炙，或以烟熏，或被榜笞，或遭膑割，裸形乱发，饥渴羸瘦，筋断骨现，号叫苦剧。太子见已，心生悲愍，以无畏声安慰之言：‘汝莫忧恼！汝勿愁怖！我当令汝悉得解脱。’便诣王所而白王言：‘狱中罪人苦毒难处，愿垂宽宥，施以无畏。’</p>
<p>“时，王即集五百大臣而问之言：‘是事云何？’诸臣答言：‘彼罪人者，私窃官物，谋夺王位，盗入宫闱，罪应刑戮。有哀救者，罪亦至死。’</p>
<p>“时，彼太子悲心转切，语大臣言：‘如汝所说，但放此人；随其所应，可以治我。我为彼故，一切苦事悉皆能受，粉身殁命，无所顾惜，要令罪人皆得免苦。何以故？我若不救此众生者，云何能救三界牢狱诸苦众生？一切众生在三界中，贪爱所缚，愚痴所蔽，贫无功德，堕诸恶趣，身形鄙陋，诸根放逸，其心迷惑，不求出道，失智慧光，乐著三有，断诸福德，灭诸智慧，种种烦恼浊乱其心，住苦牢狱，入魔罥网，生老病死忧悲恼害，如是诸苦常所逼迫。我当云何令彼解脱？应舍身命而拔济之！’</p>
<p>“时，诸大臣共诣王所，悉举其手高声唱言：‘大王当知，如太子意，毁坏王法，祸及万人。若王爱念不责治者，王之宝祚亦不久立。’王闻此言，赫然大怒，令诛太子及诸罪人。</p>
<p>“王后闻之，愁忧号哭，毁形降服，与千采女驰诣王所，举身投地顶礼王足，俱作是言：‘唯愿大王，赦太子命！’王即回顾，语太子言：‘莫救罪人；若救罪人，必当杀汝！’尔时，太子为欲专求一切智故，为欲利益诸众生故，为以大悲普救摄故，其心坚固无有退怯，复白王言：‘愿恕彼罪，身当受戮！’王言：‘随意！’尔时，王后白言：‘大王，愿听太子，半月行施，恣意修福，然后治罪。’王即听许。</p>
<p>“时，都城北有一大园，名曰日光，是昔施场。太子往彼，设大施会；饮食、衣服、华鬘、璎珞、涂香、末香、幢幡、宝盖，诸庄严具，随有所求，靡不周给。经半月已，于最后日，国王、大臣、长者、居士、城邑人民及诸外道，悉来集会。</p>
<p>“时，法轮音虚空灯王如来，知诸众生调伏时至，与大众俱，天王围绕，龙王供养，夜叉王守护，乾闼婆王赞叹，阿修罗王曲躬顶礼，迦楼罗王以清净心散诸宝华，紧那罗王欢喜劝请，摩睺罗伽王一心瞻仰，来入彼会。</p>
<p>“尔时，太子及诸大众，遥见佛来，端严殊特，诸根寂定如调顺象，心无垢浊如清净池，现大神通，示大自在，显大威德，种种相好庄严其身，放大光明普照世界，一切毛孔出香焰云，震动十方无量佛刹，随所至处普雨一切诸庄严具；以佛威仪，以佛功德，众生见者，心净欢喜，烦恼消灭。</p>
<p>“尔时，太子及诸大众五体投地，顶礼其足，安施床座，合掌白言：‘善来世尊！善来善逝！唯愿哀愍，摄受于我，处于此座！’以佛神力，净居诸天即变此座为香摩尼莲华之座。佛坐其上，诸菩萨众亦皆就座周匝围绕。时，彼会中一切众生，因见如来，苦灭障除，堪受圣法。</p>
<p>“尔时，如来知其可化，以圆满音，说修多罗，名普照因轮，令诸众生随类各解。时，彼会中有八十那由他众生，远尘离垢，得净法眼；无量那由他众生，得无学地；十千众生，住大乘道，入普贤行，成满大愿。当尔之时，十方各百佛刹微尘数众生，于大乘中，心得调伏；无量世界一切众生，免离恶趣，生于天上。善伏太子即于此时，得菩萨教化众生令生善根解脱门。</p>
<p>“善男子，尔时太子岂异人乎？我身是也。我因往昔起大悲心，舍身命财救苦众生，开门大施供养于佛，得此解脱。佛子当知，我于尔时，但为利益一切众生，不著三界，不求果报，不贪名称，不欲自赞轻毁于他，于诸境界无所贪染、无所怖畏，但庄严大乘出要之道，常乐观察一切智门，修行苦行，得此解脱。</p>
<p>“佛子，于汝意云何？彼时五百大臣，欲害我者，岂异人乎？今提婆达多等五百徒党是也。是诸人等，蒙佛教化，皆当得阿耨多罗三藐三菩提，于未来世，过须弥山微尘数劫，尔时有劫，名善光，世界名宝光，于中成佛。其五百佛次第兴世，最初如来，名曰大悲；第二，名饶益世间；第三，名大悲师子；第四，名救护众生；乃至最后，名曰医王。虽彼诸佛大悲平等，然其国土、种族、父母、受生、诞生、出家、学道、往诣道场、转正法轮、说修多罗、语言、音声、光明、众会、寿命、法住及其名号，各各差别。</p>
<p>“佛子，彼诸罪人，我所救者，即拘留孙等贤劫千佛，及百万阿僧祇诸大菩萨──于无量精进力名称功德慧如来所，发阿耨多罗三藐三菩提心，今于十方国土，行菩萨道，修习增长此菩提，教化众生，令生善根解脱者是。时胜光王，今萨遮尼乾子大论师是。时王宫人及诸眷属，即彼尼乾六万弟子，与师俱来，建大论幢，共佛论议，悉降伏之，授阿耨多罗三藐三菩提记者是。此诸人等，皆当作佛，国土庄严、劫数、名号，各各有异。</p>
<p>“佛子，我于尔时救罪人已，父母听我舍离国土、妻子、财宝，于法轮音虚空灯王佛所出家学道。五百岁中，净修梵行，即得成就百万陀罗尼、百万神通、百万法藏、百万求一切智勇猛精进，净治百万堪忍门，增长百万思惟心，成就百万菩萨力，入百万菩萨智门，得百万般若波罗蜜门，见十方百万诸佛，生百万菩萨大愿；念念中，十方各照百万佛刹；念念中，忆念十方世界前后际劫百万诸佛；念念中，知十方世界百万诸佛变化海；念念中，见十方百万世界所有众生种种诸趣，随业所受生时、死时、善趣、恶趣、好色、恶色，其诸众生种种心行、种种欲乐、种种根性、种种业习、种种成就，皆悉明了。</p>
<p>“佛子，我于尔时命终之后，还复于彼王家受生，作转轮王，彼法轮音虚空灯王如来灭后，次即于此值法空王如来，承事供养；次为帝释，即此道场值天王藏如来，亲近供养；次为夜摩天王，即于此世界值大地威力山如来，亲近供养；次为兜率天王，即于此世界值法轮光音声王如来，亲近供养；次为化乐天王，即于此世界值虚空智王如来，亲近供养；次为他化自在天王，即于此世界值无能坏幢如来，亲近供养；次为阿修罗王，即于此世界值一切法雷音王如来，亲近供养；次为梵王，即于此世界值普现化演法音如来，亲近供养。</p>
<p>“佛子，此宝光世界善光劫中，有一万佛出兴于世，我皆亲近承事供养。次复有劫，名曰日光，有六十亿佛出兴于世，最初如来，名妙相山，我时为王，名曰大慧，于彼佛所承事供养；次有佛出，名圆满肩，我为居士，亲近供养；次有佛出，名离垢童子，我为大臣，亲近供养；次有佛出，名勇猛持，我为阿修罗王，亲近供养；次有佛出，名须弥相，我为树神，亲近供养；次有佛出，名离垢臂，我为商主，亲近供养；次有佛出，名师子游步，我为城神，亲近供养；次有佛出，名为宝髻，我为毗沙门天王，亲近供养；次有佛出，名最上法称，我为乾闼婆王，亲近供养；次有佛出，名光明冠，我为鸠槃荼王，亲近供养。</p>
<p>“于彼劫中，如是次第有六十亿如来出兴于世。我常于此受种种身，一一佛所亲近供养，教化成就无量众生；于一一佛所，得种种三昧门、种种陀罗尼门、种种神通门、种种辩才门、种种一切智门、种种法明门、种种智慧门，照种种十方海，入种种佛刹海，见种种诸佛海，清净成就，增长广大。如于此劫中亲近供养尔所诸佛，于一切处、一切世界海微尘数劫，所有诸佛出兴于世，亲近供养，听闻说法，信受护持，亦复如是。如是，一切诸如来所，皆悉修习此解脱门，复得无量解脱方便。”</p>
<p>尔时，救护一切众生主夜神，欲重宣此解脱义，即为善财而说颂言：</p>
<p>“汝以欢喜信乐心，问此难思解脱法；我承如来护念力，为汝宣说应听受。</p>
<p>过去无边广大劫，过于刹海微尘数，时有世界名宝光，其中有劫号善光。</p>
<p>于此善光大劫中，一万如来出兴世，我皆亲近而供养，从其修学此解脱。</p>
<p>时有王都名喜严，纵广宽平极殊丽，杂业众生所居住，或心清净或作恶。</p>
<p>尔时有王名胜光，恒以正法御群生；其王太子名善伏，形体端正备众相。</p>
<p>时有无量诸罪人，系身牢狱当受戮；太子见已生悲愍，上启于王请宽宥。</p>
<p>尔时诸臣共白王：今此太子危王国，如是罪人应受戮，如何悉救令除免？</p>
<p>时胜光王语太子：汝救彼罪自当受！太子哀念情转深，誓救众生无退怯。</p>
<p>时王夫人采女等，俱来王所白王言：愿放太子半月中，布施众生作功德。</p>
<p>时王闻已即听许，设大施会济贫乏，一切众生靡不臻，随有所求咸给与。</p>
<p>如是半月日云满，太子就戮时将至，大众百千万亿人，同时瞻仰俱号泣。</p>
<p>彼佛知众根将熟，而来此会化群生，显现神变大庄严，靡不亲近而恭敬。</p>
<p>佛以一音方便说，法灯普照修多罗，无量众生意柔软，悉蒙与授菩提记。</p>
<p>善伏太子生欢喜，发兴无上正觉心，誓愿承事于如来，普为众生作依处。</p>
<p>便即出家依佛住，修行一切种智道，尔时便得此解脱，大悲广济诸群生。</p>
<p>于中止住经劫海，谛观诸法真实性，常于苦海救众生，如是修习菩提道。</p>
<p>劫中所有诸佛现，悉皆承事无有余，咸以清净信解心，听闻持护所说法。</p>
<p>次于佛刹微尘数，无量无边诸劫海，所有诸佛现世间，一一供养皆如是。</p>
<p>我念往昔为太子，见诸众生在牢狱，誓愿舍身而救护，因其证此解脱门。</p>
<p>经于佛刹微尘数，广大劫海常修习，念念令其得增长，复获无边巧方便。</p>
<p>彼中所有诸如来，我悉得见蒙开悟，令我增明此解脱，及以种种方便力。</p>
<p>我于无量千亿劫，学此难思解脱门；诸佛法海无有边，我悉一时能普饮。</p>
<p>十方所有一切刹，其身普入无所碍；三世种种国土名，念念了知皆悉尽。</p>
<p>三世所有诸佛海，一一明见尽无余；亦能示现其身相，普诣于彼如来所。</p>
<p>又于十方一切刹，一切诸佛导师前，普雨一切庄严云，供养一切无上觉。</p>
<p>又以无边大问海，启请一切诸世尊；彼佛所雨妙法云，皆悉受持无忘失。</p>
<p>又于十方无量刹，一切如来众会前，坐于众妙庄严座，示现种种神通力。</p>
<p>又于十方无量刹，示现种种诸神变，一身示现无量身，无量身中现一身。</p>
<p>又于一一毛孔中，悉放无数大光明，各以种种巧方便，除灭众生烦恼火。</p>
<p>又于一一毛孔中，出现无量化身云，充满十方诸世界，普雨法雨济群品。</p>
<p>十方一切诸佛子，入此难思解脱门，悉尽未来无量劫，安住修行菩萨行。</p>
<p>随其心乐为说法，令彼皆除邪见网，示以天道及二乘，乃至如来一切智。</p>
<p>一切众生受生处，示现无边种种身，悉同其类现众像，普应其心而说法。</p>
<p>若有得此解脱门，则住无边功德海，譬如刹海微尘数，不可思议无有量。</p>
<p>“善男子，我唯知此教化众生令生善根解脱门。如诸菩萨摩诃萨，超诸世间，现诸趣身，不住攀缘，无有障碍，了达一切诸法自性，善能观察一切诸法，得无我智，证无我法，教化调伏一切众生恒无休息，心常安住无二法门，普入一切诸言辞海；我今云何能知能说彼功德海、彼勇猛智、彼心行处、彼三昧境、彼解脱力？</p>
<p>“善男子，此阎浮提，有一园林，名岚毗尼；彼园有神，名妙德圆满。汝诣彼问：菩萨云何修菩萨行、生如来家、为世光明，尽未来劫而无厌倦？”</p>
<p>时，善财童子顶礼其足，绕无量匝，合掌瞻仰，辞退而去。</p>
<h2 id="大方广佛华严经卷第七十四"><a href="#大方广佛华严经卷第七十四" class="headerlink" title="大方广佛华严经卷第七十四"></a>大方广佛华严经卷第七十四</h2><h3 id="入法界品第三十九之十五"><a href="#入法界品第三十九之十五" class="headerlink" title="入法界品第三十九之十五"></a>入法界品第三十九之十五</h3><p>尔时，善财童子于大愿精进力救护一切众生夜神所，得菩萨解脱已，忆念修习，了达增长。</p>
<p>渐次游行，至岚毗尼林，周遍寻觅彼妙德神，见在一切宝树庄严楼阁中，坐宝莲华师子之座，二十亿那由他诸天恭敬围绕，为说菩萨受生海经，令其皆得生如来家，增长菩萨大功德海。善财见已，顶礼其足，合掌前立，白言：“大圣，我已先发阿耨多罗三藐三菩提心，而未能知菩萨云何修菩萨行、生如来家、为世大明？”</p>
<p>彼神答言：“善男子，菩萨有十种受生藏，若菩萨成就此法，则生如来家，念念增长菩萨善根，不疲不懈，不厌不退，无断无失，离诸迷惑，不生怯劣、恼悔之心，趣一切智，入法界门，发广大心，增长诸度，成就诸佛无上菩提，舍世间趣，入如来地，获胜神通，诸佛之法常现在前，顺一切智真实义境。</p>
<p>“何等为十？一者、愿常供养一切诸佛受生藏；二者、发菩提心受生藏；三者、观诸法门勤修行受生藏；四者、以深净心普照三世受生藏；五者、平等光明受生藏；六者、生如来家受生藏；七者、佛力光明受生藏；八者、观普智门受生藏；九者、普现庄严受生藏；十者、入如来地受生藏。</p>
<p>“善男子，云何名愿常供养一切佛受生藏？善男子，菩萨初发心时，作如是愿：‘我当尊重、恭敬、供养一切诸佛，见佛无厌，于诸佛所，常生爱乐，常起深信，修诸功德，恒无休息。’是为菩萨为一切智始集善根受生藏。</p>
<p>“云何名发菩提心受生藏？善男子，此菩萨发阿耨多罗三藐三菩提心。所谓：起大悲心，救护一切众生故；起供养佛心，究竟承事故；起普求正法心，一切无悋故；起广大趣向心，求一切智故；起慈无量心，普摄众生故；起不舍一切众生心，被求一切智坚誓甲故；起无谄诳心，得如实智故；起如说行心，修菩萨道故；起不诳诸佛心，守护一切佛大誓愿故；起一切智愿心，尽未来化众生不休息故。菩萨以如是等佛刹微尘数菩提心功德故，得生如来家。是为菩萨第二受生藏。</p>
<p>“云何名观诸法门勤修行受生藏？善男子，此菩萨摩诃萨，起观一切法门海心，起回向一切智圆满道心，起正念无过失业心，起一切菩萨三昧海清净心，起修成一切菩萨功德心，起庄严一切菩萨道心，起求一切智大精进行、修诸功德如劫火炽然无休息心，起修普贤行教化一切众生心，起善学一切威仪、修菩萨功德、舍离一切所有、住无所有真实心。是为菩萨第三受生藏。</p>
<p>“云何名以深净心普照三世受生藏？善男子，此菩萨具清净增上心，得如来菩提光，入菩萨方便海，其心坚固犹若金刚，背舍一切诸有趣生，成就一切佛自在力，修殊胜行，具菩萨根，其心明洁，愿力不动，常为诸佛之所护念，破坏一切诸障碍山，普为众生作所依处。是为菩萨第四受生藏。</p>
<p>“云何名平等光明受生藏？善男子，此菩萨具足众行，普化众生；一切所有，悉皆能舍；住佛究竟净戒境界；具足忍法，成就诸佛法忍光明；以大精进，趣一切智，到于彼岸；修习诸禅，得普门定；净智圆满，以智慧日，明照诸法；得无碍眼，见诸佛海，悟入一切真实法性；一切世间，见者欢喜，善能修习如实法门。是为菩萨第五受生藏。</p>
<p>“云何名生如来家受生藏？善男子，此菩萨生如来家，随诸佛住，成就一切甚深法门，具三世佛清净大愿，得一切佛同一善根，与诸如来共一体性，具出世行白净善法，安住广大功德法门；入诸三昧，见佛神力；随所应化，净诸众生；如问而对，辩才无尽。是为菩萨第六受生藏。</p>
<p>“云何名佛力光明受生藏？善男子，此菩萨深入佛力，游诸佛刹心无退转，供养承事菩萨众会无有疲厌，了一切法皆如幻起，知诸世间如梦所见，一切色相犹如光影，神通所作皆如变化，一切受生悉皆如影，诸佛说法皆如谷响，开示法界咸令究竟。是为菩萨第七受生藏。</p>
<p>“云何名观普智门受生藏？善男子，此菩萨住童真位，观一切智一一智门，尽无量劫开演一切菩萨所行，于诸菩萨甚深三昧心得自在，念念生于十方世界诸如来所，于有差别境入无差别定，于无差别法现有差别智，于无量境知无境界，于少境界入无量境，通达法性广大无际，知诸世间悉假施设，一切皆是识心所起。是为菩萨第八受生藏。</p>
<p>“云何名普现庄严受生藏？善男子，此菩萨能种种庄严无量佛刹，普能化现一切众生及诸佛身，得无所畏，演清净法，周流法界，无所障碍；随其心乐，普使知见，示现种种成菩提行，令生无碍一切智道；如是所作不失其时，而常在三昧毗卢遮那智慧之藏。是为菩萨第九受生藏。</p>
<p>“云何名入如来地受生藏？善男子，此菩萨悉于三世诸如来所受灌顶法，普知一切境界次第。所谓：知一切众生前际后际殁生次第、一切菩萨修行次第、一切众生心念次第、三世如来成佛次第、善巧方便说法次第，亦知一切初、中、后际所有诸劫若成若坏名号次第。随诸众生所应化度，为现成道功德庄严，神通说法，方便调伏。是为菩萨第十受生藏。</p>
<p>“佛子，若菩萨摩诃萨，于此十法修习增长圆满成就，则能于一庄严中，现种种庄严；如是庄严一切国土，开导示悟一切众生，尽未来劫无有休息；演说一切诸佛法海种种境界、种种成熟，展转传来无量诸法；现不思议佛自在力，充满一切虚空法界；于诸众生心行海中而转法轮，于一切世界示现成佛，恒无间断；以不可说清净言音说一切法，住无量处通达无碍；以一切法庄严道场，随诸众生欲解差别而现成佛，开示无量甚深法藏，教化成就一切世间。”</p>
<p>尔时，岚毗尼林神，欲重明其义，以佛神力，普观十方而说颂言：</p>
<p>“最上离垢清净心，见一切佛无厌足，愿尽未来常供养，此明慧者受生藏。</p>
<p>一切三世国土中，所有众生及诸佛，悉愿度脱恒瞻奉，此难思者受生藏。</p>
<p>闻法无厌乐观察，普于三世无所碍，身心清净如虚空，此名称者受生藏。</p>
<p>其心恒住大悲海，坚如金刚及宝山，了达一切种智门，此最胜者受生藏。</p>
<p>大慈普覆于一切，妙行常增诸度海，以法光明照群品，此雄猛者受生藏。</p>
<p>了达法性心无碍，生于三世诸佛家，普入十方法界海，此明智者受生藏。</p>
<p>法身清净心无碍，普诣十方诸国土，一切佛力靡不成，此不思议受生藏。</p>
<p>入深智慧已自在，于诸三昧亦究竟，观一切智如实门，此真身者受生藏。</p>
<p>净治一切诸佛土，勤修普化众生法，显现如来自在力，此大名者受生藏。</p>
<p>久已修行萨婆若，疾能趣入如来位，了知法界皆无碍，此诸佛子受生藏。</p>
<p>“善男子，菩萨具此十法，生如来家，为一切世间清净光明。善男子，我从无量劫来，得是自在受生解脱门。”</p>
<p>善财白言：“圣者，此解脱门境界云何？”</p>
<p>答言：“善男子，我先发愿：‘愿一切菩萨示受生时皆得亲近；愿入毗卢遮那如来无量受生海。’以昔愿力，生此世界阎浮提中岚毗尼园，专念菩萨何时下生；经于百年，世尊果从兜率陀天而来生此。</p>
<p>“时，此林中现十种相。何等为十？一者、此园中地忽自平坦，坑坎、堆阜悉皆不现。二者、金刚为地，众宝庄严，无有瓦砾、荆棘、株杌。三者、宝多罗树周匝行列，其根深植至于水际。四者、生众香芽，现众香藏，宝香为树，扶疏荫映，其诸香气皆逾天香。五者、诸妙华鬘宝庄严具，行列分布，处处充满。六者、园中所有一切诸树，皆自然开摩尼宝华。七者、诸池沼中，皆自生华，从地涌出，周布水上。八者、时此林中，娑婆世界欲色所住天、龙、夜叉、乾闼婆、阿修罗、迦楼罗、紧那罗、摩睺罗伽，一切诸王，莫不来集，合掌而住。九者、此世界中所有天女，乃至摩睺罗伽女皆生欢喜，各各捧持诸供养具，向毕洛叉树前，恭敬而立。十者、十方一切诸佛脐中，皆放光明，名菩萨受生自在灯，普照此林；一一光中，悉现诸佛受生，诞生所有神变，及一切菩萨受生功德，又出诸佛种种言音。是为林中十种瑞相。此相现时，诸天王等即知当有菩萨下生；我见此瑞，欢喜无量。</p>
<p>“善男子，摩耶夫人出迦毗罗城，入此林时，复现十种光明瑞相，令诸众生得法光明。何等为十？所谓：一切宝华藏光、宝香藏光、宝莲华开演出真实妙音声光、十方菩萨初发心光、一切菩萨得入诸地现神变光、一切菩萨修波罗蜜圆满智光、一切菩萨大愿智光、一切菩萨教化众生方便智光、一切菩萨证于法界真实智光、一切菩萨得佛自在受生出家成正觉光。此十光明，普照无量诸众生心。</p>
<p>“善男子，摩耶夫人于毕洛叉树下坐时，复现菩萨将欲诞生十种神变。何等为十？</p>
<p>“善男子，菩萨将欲诞生之时，欲界诸天天子、天女，及以色界一切诸天、诸龙、夜叉、乾闼婆、阿修罗、迦楼罗、紧那罗、摩睺罗伽并其眷属，为供养故，悉皆云集。摩耶夫人威德殊胜，身诸毛孔咸放光明，普照三千大千世界无所障碍，一切光明悉皆不现，除灭一切众生烦恼及恶道苦。是为菩萨将欲诞生第一神变。</p>
<p>“又，善男子，当尔之时，摩耶夫人腹中悉现三千世界一切形像，其百亿阎浮提内，各有都邑，各有园林，名号不同，皆有摩耶夫人于中止住、天众围绕，悉为显现菩萨将生不可思议神变之相。是为菩萨将欲诞生第二神变。</p>
<p>“又，善男子，摩耶夫人一切毛孔，皆现如来往昔修行菩萨道时，恭敬供养一切诸佛，及闻诸佛说法音声。譬如明镜及以水中，能现虚空日月、星宿、云雷等像；摩耶夫人身诸毛孔亦复如是，能现如来往昔因缘。是为菩萨将欲诞生第三神变。</p>
<p>“又，善男子，摩耶夫人身诸毛孔，一一皆现如来往修菩萨行时，所住世界，城邑聚落，山林河海，众生劫数，值佛出世，入净国土，随所受生，寿命长短，依善知识修行善法，于一切刹在在生处，摩耶夫人常为其母；如是一切，于毛孔中靡不皆现。是为菩萨将欲诞生第四神变。</p>
<p>“又，善男子，摩耶夫人一一毛孔，显现如来往昔修行菩萨行时，随所生处，色相形貌，衣服饮食，苦乐等事，一一普现，分明辨了。是为菩萨将欲诞生第五神变。</p>
<p>“又，善男子，摩耶夫人身诸毛孔，一一皆现世尊往昔修施行时，舍所难舍──头目耳鼻，唇舌牙齿，身体手足，血肉筋骨，男女妻妾，城邑宫殿，衣服璎珞，金银宝货。──如是一切内外诸物，亦见受者形貌、音声及其处所。是为菩萨将欲诞生第六神变。</p>
<p>“又，善男子，摩耶夫人入此园时，其林普现过去所有一切诸佛入母胎时国土、园林、衣服、华鬘、涂香、末香、幡缯、幢盖──一切众宝庄严之事，妓乐歌咏上妙音声，令诸众生普得见闻。是为菩萨将诞生时第七神变。</p>
<p>“又，善男子，摩耶夫人入此园时，从其身出菩萨所住摩尼宝王宫殿、楼阁，超过一切天、龙、夜叉、乾闼婆、阿修罗、迦楼罗、紧那罗、摩睺罗伽及诸人王之所住者，宝网覆上，妙香普熏，众宝庄严，内外清净，各各差别，不相杂乱，周匝遍满岚毗尼园。是为菩萨将诞生时第八神变。</p>
<p>“又，善男子，摩耶夫人入此园时，从其身出十不可说百千亿那由他佛刹微尘数菩萨，其诸菩萨身形容貌、相好光明、进止威仪、神通眷属，皆与毗卢遮那菩萨等无有异，悉共同时赞叹如来。是为菩萨将诞生时第九神变。</p>
<p>“又，善男子，摩耶夫人将欲诞生菩萨之时，忽于其前，从金刚际出大莲华，名为一切宝庄严藏。金刚为茎，众宝为须，如意宝王以为其台，有十佛刹微尘数叶，一切皆以摩尼所成宝网、宝盖以覆其上。一切天王所共执持；一切龙王降注香雨；一切夜叉王恭敬围绕，散诸天华；一切乾闼婆王出微妙音，歌赞菩萨往昔供养诸佛功德；一切阿修罗王舍憍慢心，稽首敬礼；一切迦楼罗王垂宝缯幡，遍满虚空；一切紧那罗王欢喜瞻仰，歌咏赞叹菩萨功德；一切摩睺罗伽王皆生欢喜，歌咏赞叹，普雨一切宝庄严云。是为菩萨将诞生时第十神变。</p>
<p>“善男子，岚毗尼园示现如是十种相已，然后菩萨其身诞生。如虚空中现净日轮，如高山顶出于庆云，如密云中而耀电光，如夜暗中而燃大炬；尔时，菩萨从母胁生，身相光明亦复如是。善男子，菩萨尔时，虽现初生，悉已了达一切诸法，如梦如幻，如影如像，无来无去，不生不灭。</p>
<p>“善男子，当我见佛于此四天下阎浮提内岚毗尼园示现初生种种神变时，亦见如来于三千大千世界百亿四天下阎浮提内岚毗尼园中示现初生种种神变；亦见三千大千世界一一尘中无量佛刹，亦见百佛世界、千佛世界乃至十方一切世界一一尘中无量佛刹，如是一切诸佛刹中，皆有如来示现受生种种神变。如是念念，常无间断。”</p>
<p>时，善财童子白彼神言：“大天得此解脱，其已久如？”</p>
<p>答言：“善男子，乃往古世，过亿佛刹微尘数劫，复过是数。时，有世界名为普宝，劫名悦乐，八十那由他佛于中出现；其第一佛，名自在功德幢，十号具足。彼世界中，有四天下，名妙光庄严；其四天下阎浮提中，有一王都，名须弥庄严幢；其中有王，名宝焰眼；其王夫人，名曰喜光。善男子，如此世界摩耶夫人，为毗卢遮那如来之母；彼世界中喜光夫人，为初佛母，亦复如是。</p>
<p>“善男子，其喜光夫人将欲诞生菩萨之时，与二十亿那由他采女诣金华园；园中有楼，名妙宝峰；其边有树，名一切施。喜光夫人攀彼树枝而生菩萨，诸天王众各持香水共以洗沐。时，有乳母名为净光，侍立其侧。既洗沐已，诸天王众授与乳母。乳母敬受，生大欢喜，即得菩萨普眼三昧；得此三昧已，普见十方无量诸佛，复得菩萨于一切处示现受生自在解脱。如初受胎识，速疾无碍；得此解脱故，见一切佛乘本愿力受生自在，亦复如是。善男子，于汝意云何？彼乳母者，岂异人乎？我身是也。我从是来，念念常见毗卢遮那佛示现菩萨受生海调伏众生自在神力。如见毗卢遮那佛乘本愿力，念念于此三千大千，乃至十方一切世界微尘之内，皆现菩萨受生神变；见一切佛悉亦如是，我皆恭敬承事供养，听所说法，如说修行。”</p>
<p>时，岚毗尼林神，欲重宣此解脱义，承佛神力，普观十方而说颂言：</p>
<p>“佛子汝所问，诸佛甚深境；汝今应听受，我说其因缘。</p>
<p>过亿刹尘劫，有劫名悦乐；八十那由他，如来出兴世。</p>
<p>最初如来号，自在功德幢；我在金华园，见彼初生日。</p>
<p>我时为乳母，智慧极聪利；诸天授与我，菩萨金色身。</p>
<p>我时疾捧持，谛观不见顶，身相皆圆满，一一无边际。</p>
<p>离垢清净身，相好以庄严，譬如妙宝像，见已自欣庆。</p>
<p>思惟彼功德，疾增众福海；见此神通事，发大菩提心。</p>
<p>专求佛功德，增广诸大愿，严净一切刹，灭除三恶道。</p>
<p>普于十方土，供养无数佛，修行本誓愿，救脱众生苦。</p>
<p>我于彼佛所，闻法得解脱，亿刹微尘数，无量劫修行。</p>
<p>劫中所有佛，我昔曾供养，护持其正法，净此解脱海。</p>
<p>亿刹微尘数，过去十力尊，尽持其法轮，增明此解脱。</p>
<p>我于一念顷，见此刹尘中，一一有如来，所净诸刹海。</p>
<p>刹内悉有佛，园中示诞生，各现不思议，广大神通力。</p>
<p>或见不思议，亿刹诸菩萨，住于天宫上，将证佛菩提。</p>
<p>无量刹海中，诸佛现受生，说法众围绕，于此我皆见。</p>
<p>一念见亿刹，微尘数菩萨，出家趣道场，示现佛境界。</p>
<p>我见刹尘内，无量佛成道，各现诸方便，度脱苦众生。</p>
<p>一一微尘中，诸佛转法轮，悉以无尽音，普雨甘露法。</p>
<p>亿刹微尘数，一一刹尘内，悉见于如来，示现般涅槃。</p>
<p>如是无量刹，如来示诞生；而我悉分身，现前兴供养。</p>
<p>不思议刹海，无量趣差别；我悉现其前，雨于大法雨。</p>
<p>佛子我知此，难思解脱门，无量亿劫中，称扬不可尽。</p>
<p>“善男子，我唯知此菩萨于无量劫遍一切处示现受生自在解脱。如诸菩萨摩诃萨，能以一念为诸劫藏，观一切法，以善方便而现受生；周遍供养一切诸佛，究竟通达一切佛法；于一切趣皆现受生，一切佛前坐莲华座；知诸众生应可度时，为现受生方便调伏；于一切刹现诸神变，犹如影像悉现其前。我当云何能知能说彼功德行？</p>
<p>“善男子，此迦毗罗城，有释种女，名曰瞿波。汝诣彼问：菩萨云何于生死中教化众生？”</p>
<p>时，善财童子顶礼其足，绕无数匝，殷勤瞻仰，辞退而去。</p>
<h2 id="大方广佛华严经卷第七十五"><a href="#大方广佛华严经卷第七十五" class="headerlink" title="大方广佛华严经卷第七十五"></a>大方广佛华严经卷第七十五</h2><h3 id="入法界品第三十九之十六"><a href="#入法界品第三十九之十六" class="headerlink" title="入法界品第三十九之十六"></a>入法界品第三十九之十六</h3><p>尔时，善财童子向迦毗罗城，思惟修习受生解脱，增长广大，忆念不舍。</p>
<p>渐次游行，至菩萨集会普现法界光明讲堂，其中有神，号无忧德，与一万主宫殿神俱，来迎善财，作如是言：“善来丈夫！有大智慧，有大勇猛，能修菩萨不可思议自在解脱，心恒不舍广大誓愿，善能观察诸法境界；安住法城，入于无量诸方便门，成就如来功德大海；得妙辩才，善调众生，获圣智身，恒顺修行，知诸众生心行差别，令其欢喜趣向佛道。</p>
<p>“我观仁者修诸妙行心无暂懈，威仪所行悉皆清净，汝当不久得诸如来清净庄严无上三业，以诸相好庄严其身，以十力智莹饰其心，游诸世间。我观仁者勇猛精进而无有比，不久当得普见三世一切诸佛听受其法，不久当得一切菩萨禅定解脱诸三昧乐，不久当入诸佛如来甚深解脱。何以故？见善知识亲近供养，听受其教，忆念修行，不懈不退，无忧无悔，无有障碍，魔及魔民不能为难，不久当成无上果故。”</p>
<p>善财童子言：“圣者，如向所说，愿我皆得。圣者，我愿一切众生，息诸热恼，离诸恶业，生诸安乐，修诸净行。圣者，一切众生，起诸烦恼，造诸恶业，堕诸恶趣，若身若心恒受楚毒，菩萨见已心生忧恼。圣者，譬如有人，唯有一子，爱念情至，忽见被人割截肢体，其心痛切不能自安。菩萨摩诃萨亦复如是，见诸众生以烦恼业堕三恶趣受种种苦，心大忧恼。若见众生起身、语、意三种善业，生天人趣受身心乐，菩萨尔时生大欢喜。何以故？菩萨不自为故求一切智，不贪生死诸欲快乐，不随想倒、见倒、心倒、诸结、随眠、爱见力转，不起众生种种乐想，亦不味著诸禅定乐，非有障碍、疲厌、退转住于生死。但见众生于诸有中，具受无量种种诸苦，起大悲心，以大愿力而普摄取。悲愿力故，修菩萨行，为断一切众生烦恼，为求如来一切智智，为供养一切诸佛如来，为严净一切广大国土，为净治一切众生乐欲及其所有身心诸行，于生死中无有疲厌。</p>
<p>“圣者，菩萨摩诃萨于诸众生，为庄严，令生人天富贵乐故；为父母，为其安立菩提心故；为养育，令其成就菩萨道故；为卫护，令其远离三恶道故；为船师，令其得度生死海故；为归依，令舍诸魔烦恼怖故；为究竟，令其永得清凉乐故；为津济，令入一切诸佛海故；为导师，令至一切法宝洲故；为妙华，开敷诸佛功德心故；为严具，常放福德智慧光故；为可乐，凡有所作悉端严故；为可尊，远离一切诸恶业故；为普贤，具足一切端严身故；为大明，常放智慧净光明故；为大云，常雨一切甘露法故。圣者，菩萨如是修诸行时，令一切众生皆生爱乐、具足法乐。”</p>
<p>尔时，善财童子将升法堂，其无忧德及诸神众，以出过诸天上妙华鬘、涂香、末香，及以种种宝庄严具，散善财上，而说颂言：</p>
<p>“汝今出世间，为世大明灯，普为诸众生，勤求无上觉。</p>
<p>无量亿千劫，难可得见汝；功德日今出，灭除诸世暗。</p>
<p>汝见诸众生，颠倒惑所覆，而兴大悲意，求证无师道。</p>
<p>汝以清净心，寻求佛菩提，承事善知识，不自惜身命。</p>
<p>汝于诸世间，无依无所著，其心普无碍，清净如虚空。</p>
<p>汝修菩提行，功德悉圆满，放大智慧光，普照一切世。</p>
<p>汝不离世间，亦不著于世，行世无障碍，如风游虚空。</p>
<p>譬如火灾起，一切无能灭；汝修菩提行，精进火亦然。</p>
<p>勇猛大精进，坚固不可动，金刚慧师子，游行无所畏。</p>
<p>一切法界中，所有诸刹海，汝悉能往诣，亲近善知识。”</p>
<p>尔时，无忧德神说此颂已，为爱乐法故，随逐善财，恒不舍离。</p>
<p>尔时，善财童子入普现法界光明讲堂，周遍推求彼释氏女，见在堂内，坐宝莲华师子之座，八万四千采女所共围绕。是诸采女，靡不皆从王种中生，悉于过去修菩萨行同种善根，布施、爱语普摄众生；已能明见一切智境，已共修集佛菩提行；恒住正定，常游大悲，普摄众生犹如一子；慈心具足，眷属清净；已于过去成就菩萨不可思议善巧方便，皆于阿耨多罗三藐三菩提得不退转，具足菩萨诸波罗蜜；离诸取著，不乐生死；虽行诸有，心常清净，恒勤观察一切智道；离障盖网，超诸著处，从于法身而示化形；生普贤行，长菩萨力，智日慧灯悉已圆满。</p>
<p>尔时，善财童子诣彼释女瞿波之所，顶礼其足，合掌而住，作如是言：“圣者，我已先发阿耨多罗三藐三菩提心，而未知菩萨云何于生死中，而不为生死过患所染？了法自性，而不住声闻、辟支佛地？具足佛法，而修菩萨行？住菩萨地，而入佛境界？超过世间，而于世受生？成就法身，而示现无边种种色身？证无相法，而为众生示现诸相？知法无说，而广为众生演说诸法？知众生空，而恒不舍化众生事？虽知诸佛不生不灭，而勤供养无有退转？虽知诸法无业无报，而修诸善行恒不止息？”</p>
<p>时，瞿波女告善财言：“善哉！善哉！善男子，汝今能问菩萨摩诃萨如是行法，修习普贤诸行愿者能如是问。谛听谛听！善思念之！我当承佛神力，为汝宣说。</p>
<p>“善男子，若诸菩萨成就十法，则能圆满因陀罗网普智光明菩萨之行。何等为十？所谓：依善知识故，得广大胜解故，得清净欲乐故，集一切福智故，于诸佛所听闻法故，心恒不舍三世佛故，同于一切菩萨行故，一切如来所护念故，大悲妙愿皆清净故，能以智力普断一切诸生死故。是为十。若诸菩萨成就此法，则能圆满因陀罗网普智光明菩萨之行。</p>
<p>“佛子，若菩萨亲近善知识，则能精进不退修习出生无尽佛法。佛子，菩萨以十种法，承事善知识。何等为十？所谓：于自身命无所顾惜，于世乐具心不贪求，知一切法性皆平等，永不退舍一切智愿，观察一切法界实相，心恒舍离一切有海，知法如空心无所依，成就一切菩萨大愿，常能示现一切刹海，净修菩萨无碍智轮。佛子，应以此法承事一切诸善知识，无所违逆。”</p>
<p>尔时，释迦瞿波女，欲重明此义，承佛神力，观察十方，而说颂言：</p>
<p>“菩萨为利诸群生，正念亲承善知识，敬之如佛心无怠，此行于世帝网行。</p>
<p>胜解广大如虚空，一切三世悉入中，国土众生佛皆尔，此是普智光明行。</p>
<p>志乐如空无有际，永断烦恼离诸垢，一切佛所修功德，此行于世身云行。</p>
<p>菩萨修习一切智，不可思议功德海，净诸福德智慧身，此行于世不染行。</p>
<p>一切诸佛如来所，听受其法无厌足，能生实相智慧灯，此行于世普照行。</p>
<p>十方诸佛无有量，一念一切悉能入，心恒不舍诸如来，此向菩提大愿行。</p>
<p>能入诸佛大众会，一切菩萨三昧海，愿海及以方便海，此行于世帝网行。</p>
<p>一切诸佛所加持，尽未来际无边劫，处处修行普贤道，此是菩萨分身行。</p>
<p>见诸众生受大苦，起大慈悲现世间，演法光明除暗冥，此是菩萨智日行。</p>
<p>见诸众生在诸趣，为集无边妙法轮，令其永断生死流，此是修行普贤行。</p>
<p>菩萨修行此方便，随众生心而现身，普于一切诸趣中，化度无量诸含识。</p>
<p>以大慈悲方便力，普遍世间而现身，随其解欲为说法，皆令趣向菩提道。”</p>
<p>时，释迦瞿波说此颂已，告善财童子言：“善男子，我已成就观察一切菩萨三昧海解脱门。”</p>
<p>善财言：“大圣，此解脱门境界云何？”</p>
<p>答言：“善男子，我入此解脱，知此娑婆世界佛刹微尘数劫，所有众生于诸趣中，死此生彼，作善作恶，受诸果报，有求出离、不求出离，正定、邪定及以不定，有烦恼善根，无烦恼善根，具足善根，不具足善根，不善根所摄善根，善根所摄不善根；如是所集善、不善法，我皆知见。又彼劫中所有诸佛名号、次第，我悉了知。彼佛世尊从初发心，及以方便求一切智，出生一切诸大愿海，供养诸佛，修菩萨行，成等正觉，转妙法轮，现大神通，化度众生，我悉了知。亦知彼佛众会差别，其众会中有诸众生依声闻乘而得出离，其声闻众过去修习一切善根，及其所得种种智慧，我悉了知。有诸众生依独觉乘而得出离，其诸独觉所有善根、所得菩提、寂灭解脱、神通变化、成熟众生、入于涅槃，我悉了知。亦知彼佛诸菩萨众，其诸菩萨从初发心，修习善根，出生无量诸大愿行，成就满足诸波罗蜜种种庄严菩萨之道，以自在力，入菩萨地，住菩萨地，观菩萨地，净菩萨地，菩萨地相、菩萨地智、菩萨摄智、菩萨教化众生智、菩萨建立智、菩萨广大行境界、菩萨神通行、菩萨三昧海、菩萨方便，菩萨于念念中所入三昧海、所得一切智光明、所获一切智电光云、所得实相忍、所通达一切智、所住刹海、所入法海、所知众生海、所住方便、所发誓愿、所现神通，我悉了知。</p>
<p>“善男子，此娑婆世界，尽未来际，所有劫海，展转不断，我皆了知。如知娑婆世界，亦知娑婆世界内微尘数世界，亦知娑婆世界内一切世界，亦知娑婆世界微尘内所有世界，亦知娑婆世界外十方无间所住世界，亦知娑婆世界世界种所摄世界，亦知毗卢遮那世尊此华藏世界海中十方无量诸世界种所摄世界，所谓：世界广博、世界安立、世界轮、世界场、世界差别、世界转、世界莲华、世界须弥、世界名号。尽此世界海一切世界，由毗卢遮那世尊本愿力故，我悉能知，亦能忆念。</p>
<p>“亦念如来往昔所有诸因缘海。所谓：修习一切诸乘方便，无量劫中，住菩萨行，净佛国土，教化众生，承事诸佛，造立住处，听受说法，获诸三昧，得诸自在；修檀波罗蜜入佛功德海，持戒苦行，具足诸忍，勇猛精进，成就诸禅，圆满净慧；于一切处示现受生，普贤行愿悉皆清净，普入诸刹，普净佛土，普入一切如来智海，普摄一切诸佛菩提，得于如来大智光明，证于诸佛一切智性，成等正觉，转妙法轮；及其所有道场众会，其众会中一切众生，往世已来所种善根，从初发心，成熟众生，修行方便，念念增长，获诸三昧神通解脱。如是一切，我悉了知。何以故？我此解脱，能知一切众生心行、一切众生修行善根、一切众生杂染清净、一切众生种种差别、一切声闻诸三昧门、一切缘觉寂静三昧神通解脱、一切菩萨一切如来解脱光明，皆了知故。”</p>
<p>尔时，善财童子白瞿波言：“圣者得此解脱，其已久如？”</p>
<p>答言：“善男子，我于往世，过佛刹微尘数劫，有劫名胜行，世界名无畏。彼世界中，有四天下，名为安隐。其四天下阎浮提中，有一王城，名高胜树，于八十王城中最为上首。彼时，有王名曰财主，其王具有六万采女、五百大臣、五百王子；其诸王子皆悉勇健，能伏怨敌。其王太子，名威德主，端正殊特，人所乐见，足下平满，轮相备具，足趺隆起，手足指间皆有网缦，足跟齐正，手足柔软，伊尼耶鹿王腨，七处圆满，阴藏隐密，其身上分如师子王，两肩平满，双臂[月+庸]长，身相端直，颈文三道，颊如师子，具四十齿悉皆齐密，四牙鲜白，其舌长广出梵音声，眼目绀青，睫如牛王，眉间毫相，顶上肉髻，皮肤细软如真金色，身毛上靡，发帝青色，其身洪满如尼拘陀树。</p>
<p>“尔时，太子受父王教，与十千采女诣香牙园游观戏乐。太子是时，乘妙宝车，其车具有种种严饰，置大摩尼师子之座而坐其上；五百采女各执宝绳牵驭而行，进止有度，不迟不速；百千万人持诸宝盖，百千万人持诸宝幢，百千万人持诸宝幡，百千万人作诸妓乐，百千万人烧诸名香，百千万人散诸妙华，前后围绕而为翊从。道路平正，无有高下，众宝杂华散布其上；宝树行列，宝网弥覆，种种楼阁延袤其间。其楼阁中，或有积聚种种珍宝，或有陈列诸庄严具，或有供设种种饮食，或有悬布种种衣服，或有备拟诸资生物，或复安置端正女人，及以无量僮仆侍从；随有所须，悉皆施与。</p>
<p>“时，有母人名为善现，将一童女名具足妙德，颜容端正，色相严洁，洪纤得所，修短合度，目发绀青，声如梵音，善达工巧，精通辩论，恭勤匪懈，慈愍不害，具足惭愧，柔和质直，离痴寡欲，无诸谄诳，乘妙宝车，采女围绕，及与其母从王城出，先太子行。见其太子言辞讽咏，心生爱染，而白母言：‘我心愿得敬事此人，若不遂情，当自殒灭。’母告女言：‘莫生此念。何以故？此甚难得。此人具足轮王诸相，后当嗣位作转轮王，有宝女出，腾空自在。我等卑贱，非其匹偶。此处难得，勿生是念。’</p>
<p>“彼香牙园侧，有一道场，名法云光明。时，有如来名胜日身，十号具足，于中出现已经七日。时，彼童女暂时假寐，梦见其佛；从梦觉已，空中有天而告之言：‘胜日身如来，于法云光明道场成等正觉已经七日，诸菩萨众前后围绕。天、龙、夜叉、乾闼婆、阿修罗、迦楼罗、紧那罗、摩睺罗伽、梵天乃至色究竟天，诸地神、风神、火神、水神、河神、海神、山神、树神、园神、药神、主城神等，为见佛故，皆来集会。’</p>
<p>“时，妙德童女梦睹如来故，闻佛功德故，其心安隐，无有怖畏，于太子前而说颂言：</p>
<p>“‘我身最端正，名闻遍十方，智慧无等伦，善达诸工巧。</p>
<p>无量百千众，见我皆贪染；我心不于彼，而生少爱欲。</p>
<p>无瞋亦无恨，无嫌亦无喜，但发广大心，利益诸众生。</p>
<p>我今见太子，具诸功德相，其心大欣庆，诸根咸悦乐。</p>
<p>色如光明宝，发美而右旋，额广眉纤曲，我心愿事汝。</p>
<p>我观太子身，譬若真金像，亦如大宝山，相好有光明。</p>
<p>目广绀青色，月面师子颊，喜颜美妙音，愿垂哀纳我！</p>
<p>舌相广长妙，犹如赤铜色；梵音紧那声，闻者皆欢喜。</p>
<p>口方不褰缩，齿白悉齐密，发言现笑时，见者心欢喜。</p>
<p>离垢清净身，具相三十二，必当于此界，而作转轮位。’</p>
<p>“尔时，太子告彼女言：‘汝是谁女？为谁守护？若先属人，我则不应起爱染心。’</p>
<p>“尔时，太子以颂问言：</p>
<p>“‘汝身极清净，功德相具足；我今问于汝，汝于谁所住？</p>
<p>谁为汝父母？汝今系属谁？若已属于人，彼人摄受汝。</p>
<p>汝不盗他物，汝不有害心，汝不作邪淫，汝依何语住？</p>
<p>不说他人恶，不坏他所亲，不侵他境界，不于他恚怒。</p>
<p>不生邪险见，不作相违业，不以谄曲力，方便诳世间。</p>
<p>尊重父母不？敬善知识不？见诸贫穷人，能生摄心不？</p>
<p>若有善知识，诲示于汝法，能生坚固心，究竟尊重不？</p>
<p>爱乐于佛不？了知菩萨不？众僧功德海，汝能恭敬不？</p>
<p>汝能知法不？能净众生不？为住于法中，为住于非法？</p>
<p>见诸孤独者，能起慈心不？见恶道众生，能生大悲不？</p>
<p>见他得荣乐，能生欢喜不？他来逼迫汝，汝无瞋恼不？</p>
<p>汝发菩提意，开悟众生不？无边劫修行，能无疲倦不？’</p>
<p>“尔时，女母为其太子而说颂言：</p>
<p>“‘太子汝应听，我今说此女，初生及成长，一切诸因缘。</p>
<p>太子始生日，即从莲华生，其目净修广，肢节悉具足。</p>
<p>我曾于春月，游观娑罗园，普见诸药草，种种皆荣茂。</p>
<p>奇树发妙华，望之如庆云；好鸟相和鸣，林间共欢乐。</p>
<p>同游八百女，端正夺人心，被服皆严丽，歌咏悉殊美。</p>
<p>彼园有浴池，名曰莲华幢；我于池岸坐，采女众围绕。</p>
<p>于彼莲池内，忽生千叶华，宝叶琉璃茎，阎浮金为台。</p>
<p>尔时夜分尽，日光初出现，其莲正开剖，放大清净光。</p>
<p>其光极炽盛，譬如日初出，普照阎浮提，众叹未曾有。</p>
<p>时见此玉女，从彼莲华生，其身甚清净，肢分皆圆满。</p>
<p>此是人间宝，从于净业生，宿因无失坏，今受此果报。</p>
<p>绀发青莲眼，梵声金色光，华鬘众宝髻，清净无诸垢。</p>
<p>肢节悉具足，其身无缺减，譬如真金像，安处宝华中。</p>
<p>毛孔栴檀香，普熏于一切；口出青莲香，常演梵音声。</p>
<p>此女所住处，常有天音乐；不应下劣人，而当如是偶。</p>
<p>世间无有人，堪与此为夫，唯汝相严身，愿垂见纳受！</p>
<p>非长亦非短，非粗亦非细，种种悉端严，愿垂见纳受！</p>
<p>文字算数法，工巧诸技艺，一切皆通达，愿垂见纳受！</p>
<p>善了诸兵法，巧断众诤讼，能调难可调，愿垂见纳受！</p>
<p>其身甚清净，见者无厌足，功德自庄严，汝应垂纳受！</p>
<p>众生所有患，善达彼缘起，应病而与药，一切能消灭。</p>
<p>阎浮语言法，差别无量种，乃至妓乐音，靡不皆通达。</p>
<p>妇人之所能，此女一切知，而无女人过，愿垂速纳受！</p>
<p>不嫉亦不悭，无贪亦无恚，质直性柔软，离诸粗犷恶。</p>
<p>恭敬于尊者，奉事无违逆，乐修诸善行，此能随顺汝。</p>
<p>若见于老病，贫穷在苦难，无救无所依，常生大慈愍。</p>
<p>常观第一义，不求自利乐，但愿益众生，以此庄严心。</p>
<p>行住与坐卧，一切无放逸；言说及默然，见者咸欣乐。</p>
<p>虽于一切处，皆无染著心；见有功德人，乐观无厌足。</p>
<p>尊重善知识，乐见离恶人；其心不躁动，先思后作业。</p>
<p>福智所庄严，一切无怨恨，女人中最上，宜应事太子。’</p>
<p>“尔时，太子入香牙园已，告其妙德及善现言：‘善女，我趣求阿耨多罗三藐三菩提，当于尽未来际无量劫，集一切智助道之法，修无边菩萨行，净一切波罗蜜，供养一切诸如来，护持一切诸佛教，严净一切佛国土，当令一切如来种性不断，当随一切众生种性而普成熟，当灭一切众生生死苦置于究竟安乐处，当净治一切众生智慧眼，当修习一切菩萨所修行，当安住一切菩萨平等心，当成就一切菩萨所行地，当令一切众生普欢喜；当舍一切物，尽未来际行檀波罗蜜，令一切众生普得满足衣服饮食、妻妾男女、头目手足，如是一切内外所有，悉当舍施，无所吝惜。当于尔时，汝或于我而作障难：施财物时，汝心吝惜；施男女时，汝心痛恼；割肢体时，汝心忧闷；舍汝出家，汝心悔恨。’</p>
<p>“尔时，太子即为妙德而说颂言：</p>
<p>“‘哀愍众生故，我发菩提心，当于无量劫，习行一切智。</p>
<p>无量大劫中，净修诸愿海，入地及治障，悉经无量劫。</p>
<p>三世诸佛所，学六波罗蜜，具足方便行，成就菩提道。</p>
<p>十方垢秽刹，我当悉严净；一切恶道难，我当令永出。</p>
<p>我当以方便，广度诸群生，令灭愚痴暗，住于佛智道。</p>
<p>当供一切佛，当净一切地，起大慈悲心，悉舍内外物。</p>
<p>汝见来乞者，或生悭吝心；我心常乐施，汝勿违于我。</p>
<p>若见我施头，慎勿生忧恼；我今先语汝，令汝心坚固。</p>
<p>乃至截手足，汝勿嫌乞者；汝今闻我语，应可谛思惟。</p>
<p>男女所爱物，一切我皆舍；汝能顺我心，我当成汝意。’</p>
<p>“尔时，童女白太子言：‘敬奉来教。’即说颂言：</p>
<p>“‘无量劫海中，地狱火焚身；若能眷纳我，甘心受此苦。</p>
<p>无量受生处，碎身如微尘；若能眷纳我，甘心受此苦。</p>
<p>无量劫顶戴，广大金刚山；若能眷纳我，甘心受此苦。</p>
<p>无量生死海，以我身肉施；汝得法王处，愿令我亦然！</p>
<p>若能眷纳我，与我为主者，生生行施处，愿常以我施！</p>
<p>为愍众生苦，而发菩提心；既已摄众生，亦当摄受我。</p>
<p>我不求豪富，不贪五欲乐，但为共行法，愿以仁为主！</p>
<p>绀青修广眼，慈愍观世间，不起染著心，必成菩萨道。</p>
<p>太子所行处，地出众宝华，必作转轮王，愿能眷纳我！</p>
<p>我曾梦见此，妙法菩提场，如来树下坐，无量众围绕。</p>
<p>我梦彼如来，身如真金山，以手摩我顶，寤已心欢喜。</p>
<p>往昔眷属天，名曰喜光明；彼天为我说，道场佛兴世。</p>
<p>我曾生是念：愿见太子身。彼天报我言：汝今当得见。</p>
<p>我昔所志愿，于今悉成满；唯愿俱往诣，供养彼如来！’</p>
<p>、</p>
<p>“尔时，太子闻胜日身如来名，生大欢喜，愿见彼佛，以五百摩尼宝散其女上，冠以妙藏光明宝冠，被以火焰摩尼宝衣。其女尔时，心不动摇，亦无喜相；但合掌恭敬，瞻仰太子，目不暂舍。</p>
<p>“其母善现，于太子前而说颂言：</p>
<p>“‘此女极端正，功德庄严身；昔愿奉太子，今意已满足。</p>
<p>持戒有智慧，具足诸功德；普于一切世，最胜无伦匹。</p>
<p>此女莲华生，种姓无讥丑，太子同行业，远离一切过。</p>
<p>此女身柔软，犹如天缯纩；其手所触摩，众患悉除灭。</p>
<p>毛孔出妙香，芬馨最无比；众生若闻者，悉住于净戒。</p>
<p>身色如真金，端坐华台上；众生若见者，离害具慈心。</p>
<p>言音极柔软，听之无不喜；众生若得闻，悉离诸恶业。</p>
<p>心净无瑕垢，远离诸谄曲，称心而发言，闻者皆欢喜。</p>
<p>调柔具惭愧，恭敬于尊宿，无贪亦无诳，怜愍诸众生。</p>
<p>此女心不恃，色相及眷属；但以清净心，恭敬一切佛。’</p>
<p>“尔时，太子与妙德女及十千采女并其眷属，出香牙园，诣法云光明道场。至已下车，步进诣如来所。见佛身相端严寂静，诸根调顺，内外清净，如大龙池无诸垢浊；皆生净信，踊跃欢喜，顶礼佛足，绕无数匝。于时，太子及妙德女，各持五百妙宝莲华供散彼佛。太子为佛造五百精舍，一一皆以香木所成，众宝庄严，五百摩尼以为间错。时，佛为说普眼灯门修多罗；闻是经已，于一切法中得三昧海，所谓：得普照一切佛愿海三昧、普照三世藏三昧、现见一切佛道场三昧、普照一切众生三昧、普照一切世间智灯三昧、普照一切众生根智灯三昧、救护一切众生光明云三昧、普照一切众生大明灯三昧、演一切佛法轮三昧、具足普贤清净行三昧。时，妙德女得三昧，名难胜海藏，于阿耨多罗三藐三菩提永不退转。</p>
<p>“时，彼太子与妙德女并其眷属，顶礼佛足，绕无数匝，辞退还宫；诣父王所，拜跪毕已，奉白王言：‘大王当知，胜日身如来出兴于世，于此国内法云光明菩提场中成等正觉，于今未久。’尔时，大王语太子言：‘是谁为汝说如是事？天耶？人耶？’太子白言：‘是此具足妙德女说。’时，王闻已，欢喜无量，譬如贫人得大伏藏，作如是念：‘佛无上宝难可值遇，若得见佛，永断一切恶道怖畏。佛如医王，能治一切诸烦恼病，能救一切生死大苦；佛如导师，能令众生至于究竟安隐住处。’作是念已，集诸小王、群臣、眷属，及以刹利、婆罗门等一切大众，便舍王位，授与太子；灌顶讫已，与万人俱，往诣佛所；到已礼足，绕无数匝，并其眷属悉皆退坐。</p>
<p>“尔时，如来观察彼王及诸大众，白毫相中放大光明，名一切世间心灯，普照十方无量世界，住于一切世主之前，示现如来不可思议大神通力，普令一切应受化者心得清净。尔时，如来以不思议自在神力，现身超出一切世间，以圆满音普为大众说陀罗尼，名一切法义离暗灯，佛刹微尘数陀罗尼而为眷属。彼王闻已，即时获得大智光明；其众会中，有阎浮提微尘数菩萨，俱时证得此陀罗尼；六十万那由他人，尽诸有漏，心得解脱；十千众生，远尘离垢，得法眼净；无量众生，发菩提心。时，佛又以不思议力广现神变，普于十方无量世界演三乘法化度众生。</p>
<p>“时，彼父王作如是念：‘我若在家，不能证得如是妙法；若于佛所出家学道，即当成就。’作是念已，前白佛言：‘愿得从佛出家修学！’佛言：‘随意，宜自知时。’时，财主王与十千人，皆于佛所同时出家。未久之间，悉得成就一切法义离暗灯陀罗尼，亦得如上诸三昧门，又得菩萨十神通门，又得菩萨无边辩才，又得菩萨无碍净身，往诣十方诸如来所听受其法，为大法师演说妙法；复以神力遍十方刹，随众生心而为现身，赞佛出现，说佛本行，示佛本缘，称扬如来自在神力，护持于佛所说教法。</p>
<p>“尔时，太子于十五日在正殿上，采女围绕，七宝自至──一者、轮宝，名无碍行；二者、象宝，名金刚身；三者、马宝，名迅疾风；四者、珠宝，名日光藏；五者、女宝，名具妙德；六、藏臣宝，名为大财；七、主兵宝，名离垢眼。──七宝具足，为转轮王，王阎浮提，正法治世，人民快乐。王有千子，端正勇健，能伏冤敌。其阎浮提中有八十王城，一一城中有五百僧坊，一一僧坊立佛支提，皆悉高广，以众妙宝而为校饰；一一王城皆请如来，以不思议众妙供具而为供养。佛入城时，现大神力，令无量众生种诸善根，无量众生心得清净，见佛欢喜，发菩提意，起大悲心，利益众生，勤修佛法，入真实义，住于法性，了法平等，获三世智，等观三世，知一切佛出兴次第，说种种法摄取众生，发菩萨愿，入菩萨道，知如来法，成就法海，能普现身遍一切刹，知众生根及其性欲，令其发起一切智愿。</p>
<p>“佛子，于汝意云何？彼时太子得轮王位供养佛者，岂异人乎？今释迦牟尼佛是也。财主王者，宝华佛是。其宝华佛，现在东方过世界海微尘数佛刹有世界海，名现法界虚空影像云，中有世界种，名普现三世影摩尼王，彼世界种中有世界，名圆满光，中有道场，名现一切世主身，宝华如来于此成阿耨多罗三藐三菩提，不可说佛刹微尘数诸菩萨众前后围绕而为说法。宝华如来往昔修行菩萨道时，净此世界海；其世界海中去、来、今佛出兴世者，皆是宝华如来为菩萨时教化令发阿耨多罗三藐三菩提心。彼时女母善现者，今我母善目是。其王眷属，今如来所众会是也，皆具修行普贤诸行成满大愿，虽恒在此众会道场而能普现一切世间，住诸菩萨平等三昧，常得现见一切诸佛，一切如来以等虚空妙音声云演正法轮悉能听受，于一切法悉得自在，名称普闻诸佛国土，普诣一切道场之所，普现一切众生之前，随其所应教化调伏，尽未来劫修菩萨道恒无间断，成满普贤广大誓愿。</p>
<p>“佛子，其妙德女与威德主转轮圣王以四事供养胜日身如来者，我身是也。彼佛灭后，其世界中，六十亿百千那由他佛出兴于世，我皆与王承事供养。其第一佛，名清净身；次名一切智月光明身；次名阎浮檀金光明王；次名诸相庄严身；次名妙月光；次名智观幢；次名大智光；次名金刚那罗延精进；次名智力无能胜；次名普安详智；次名离垢胜智云；次名师子智光明；次名光明髻；次名功德光明幢；次名智日幢；次名宝莲华开敷身；次名福德严净光；次名智焰云；次名普照月；次名庄严盖妙音声；次名师子勇猛智光明；次名法界月；次名现虚空影像开悟众生心；次名恒嗅寂灭香；次名普震寂静音；次名甘露山；次名法海音；次名坚固网；次名佛影髻；次名月光毫；次名辩才口；次名觉华智；次名宝焰山；次名功德星；次名宝月幢；次名三昧身；次名宝光王；次名普智行；次名焰海灯；次名离垢法音王；次名无比德名称幢；次名修臂；次名本愿清净月；次名照义灯；次名深远音；次名毗卢遮那胜藏王；次名诸乘幢；次名法海妙莲华。佛子，彼劫中，有如是等六十亿百千那由他佛出兴于世，我皆亲近承事供养。</p>
<p>“其最后佛，名广大解，于彼佛所，得净智眼。尔时，彼佛入城教化。我为王妃，与王礼觐，以众妙物而为供养，于其佛所闻说出生一切如来灯法门，即时获得观察一切菩萨三昧海境界解脱。佛子，我得此解脱已，与菩萨于佛刹微尘数劫勤加修习，于佛刹微尘数劫中承事供养无量诸佛；或于一劫承事一佛，或二、或三、或不可说，或值佛刹微尘数佛，悉皆亲近承事供养，而未能知菩萨之身形量色貌及其身业、心行智慧、三昧境界。</p>
<p>“佛子，若有众生，得见菩萨修菩提行，若疑若信；菩萨皆以世、出世间种种方便而摄取之，以为眷属，令于阿耨多罗三藐三菩提得不退转。佛子，我见彼佛得此解脱已，与菩萨于百佛刹微尘数劫而共修习；于其劫中，所有诸佛出兴于世，我皆亲近承事供养，听所说法读诵受持。于彼一切诸如来所，得此解脱种种法门，知种种三世，入种种刹海，见种种成正觉，入种种佛众会，发菩萨种种大愿，修菩萨种种妙行，得菩萨种种解脱，然未能知菩萨所得普贤解脱门。何以故？菩萨普贤解脱门，如太虚空，如众生名，如三世海，如十方海，如法界海，无量无边。佛子，菩萨普贤解脱门，与如来境界等。</p>
<p>“佛子，我于佛刹微尘数劫，观菩萨身无有厌足。如多欲人男女集会，递相爱染，起于无量妄想思觉。我亦如是，观菩萨身一一毛孔，念念见无量无边广大世界种种安住、种种庄严、种种形状，有种种山、种种地、种种云、种种名、种种佛兴、种种道场、种种众会，演种种修多罗，说种种灌顶、种种诸乘、种种方便、种种清净。又于菩萨一一毛孔，念念常见无边佛海，坐种种道场，现种种神变，转种种法轮，说种种修多罗，恒不断绝。又于菩萨一一毛孔，见无边众生海种种住处、种种形貌、种种作业、种种诸根。又于菩萨一一毛孔，见三世诸菩萨无边行门，所谓：无边广大愿、无边差别地、无边波罗蜜、无边往昔事、无边大慈门、无边大悲云、无边大喜心、无边摄取众生方便。</p>
<p>“佛子，我于佛刹微尘数劫，念念如是观于菩萨一一毛孔，已所至处而不重至，已所见处而不重见，求其边际竟不可得，乃至见彼悉达太子住于宫中、采女围绕。我以解脱力，观于菩萨一一毛孔，悉见三世法界中事。</p>
<p>“佛子，我唯得此观察菩萨三昧海解脱。如诸菩萨摩诃萨，究竟无量诸方便海，为一切众生现随类身，为一切众生说随乐行，于一一毛孔现无边色相海；知诸法性无性为性，知众生性同虚空相无有分别，知佛神力同于如如，遍一切处示现无边解脱境界；于一念中，能自在入广大法界，游戏一切诸地法门。而我云何能知能说彼功德行？</p>
<p>“善男子，此世界中，有佛母摩耶。汝诣彼问：菩萨云何修菩萨行，于诸世间无所染著，供养诸佛恒无休息，作菩萨业永不退转，离一切障碍、入菩萨解脱不由于他，住一切菩萨道，诣一切如来所，摄一切众生界，尽未来劫修菩萨行、发大乘愿，增长一切众生善根常无休息？”</p>
<p>尔时，释迦瞿波女，欲重明此解脱义，承佛神力即说颂言：</p>
<p>“若有见菩萨，修行种种行，起善不善心，菩萨皆摄取。</p>
<p>乃往久远世，过百刹尘劫，有劫名清净，世界名光明。</p>
<p>此劫佛兴世，六十千万亿；最后天人主，号曰法幢灯。</p>
<p>彼佛涅槃后，有王名智山，统领阎浮提，一切无冤敌。</p>
<p>王有五百子，端正能勇健，其身悉清净，见者皆欢喜。</p>
<p>彼王及王子，信心供养佛，护持其法藏，亦乐勤修法。</p>
<p>太子名善光，离垢多方便，诸相皆圆满，见者无厌足。</p>
<p>五百亿人俱，出家行学道，勇猛坚精进，护持其佛法。</p>
<p>王都名智树，千亿城围绕；有林名静德，众宝所庄严。</p>
<p>善光住彼林，广宣佛正法，辩才智慧力，令众悉清净。</p>
<p>有时因乞食，入彼王都城，行止极安详，正知心不乱。</p>
<p>城中有居士，号曰善名称；我时为彼女，名为净日光。</p>
<p>时我于城中，遇见善光明，诸相极端严，其心生染著。</p>
<p>次乞至我门，我心增爱染，即解身璎珞，并珠置钵中。</p>
<p>虽以爱染心，供养彼佛子；二百五十劫，不堕三恶趣。</p>
<p>或生天王家，或作人王女，恒见善光明，妙相庄严身。</p>
<p>此后所经劫，二百有五十，生于善现家，名为具妙德。</p>
<p>时我见太子，而生尊重心，愿得备瞻侍，幸蒙哀纳受。</p>
<p>我时与太子，觐佛胜日身，恭敬供养毕，即发菩提意。</p>
<p>于彼一劫中，六十亿如来，最后佛世尊，名为广大解。</p>
<p>于彼得净眼，了知诸法相，普见受生处，永除颠倒心。</p>
<p>我得观菩萨，三昧境解脱，一念入十方，不思议刹海。</p>
<p>我见诸世界，净秽种种别，于净不贪乐，于秽不憎恶。</p>
<p>普见诸世界，如来坐道场，皆于一念中，悉放无量光。</p>
<p>一念能普入，不可说众会；亦知彼一切，所得三昧门。</p>
<p>一念能悉知，彼诸广大行，无量地方便，及以诸愿海。</p>
<p>我观菩萨身，无边劫修行，一一毛孔量，求之不可得。</p>
<p>一一毛孔刹，无数不可说，地水火风轮，靡不在其中。</p>
<p>种种诸建立，种种诸形状，种种体名号，无边种庄严。</p>
<p>我见诸刹海，不可说世界；及见其中佛，说法化众生。</p>
<p>不了菩萨身，及彼身诸业；亦不知心智，诸劫所行道。”</p>
<p>尔时，善财童子顶礼其足，绕无数匝，辞退而去。</p>
<h2 id="大方广佛华严经卷第七十六"><a href="#大方广佛华严经卷第七十六" class="headerlink" title="大方广佛华严经卷第七十六"></a>大方广佛华严经卷第七十六</h2><h3 id="入法界品第三十九之十七"><a href="#入法界品第三十九之十七" class="headerlink" title="入法界品第三十九之十七"></a>入法界品第三十九之十七</h3><p>尔时，善财童子一心欲诣摩耶夫人所，即时获得观佛境界智，作如是念：“是善知识，远离世间，住无所住，超过六处，离一切著，知无碍道，具净法身，以如幻业而现化身，以如幻智而观世间，以如幻愿而持佛身、随意生身、无生灭身、无来去身、非虚实身、不变坏身、无起尽身、所有诸相皆一相身、离二边身、无依处身、无穷尽身、离诸分别如影现身、知如梦身、了如像身、如净日身、普于十方而化现身、住于三世无变异身、非身心身，犹如虚空，所行无碍，超诸世眼，唯是普贤净目所见。如是之人，我今云何而得亲近承事供养、与其同住、观其状貌、听其音声、思其语言、受其教诲？”</p>
<p>作是念已，有主城神，名曰宝眼，眷属围绕，于虚空中而现其身，种种妙物以为严饰，手持无量众色宝华以散善财，作如是言：“善男子，应守护心城，谓不贪一切生死境界；应庄严心城，谓专意趣求如来十力；应净治心城，谓毕究断除悭嫉谄诳；应清凉心城，谓思惟一切诸法实性；应增长心城，谓成办一切助道之法；应严饰心城，谓造立诸禅解脱宫殿；应照耀心城，谓普入一切诸佛道场听受般若波罗蜜法；应增益心城，谓普摄一切佛方便道；应坚固心城，谓恒勤修习普贤行愿；应防护心城，谓常专御捍恶友、魔军；应廓彻心城，谓开引一切佛智光明；应善补心城，谓听受一切佛所说法；应扶助心城，谓深信一切佛功德海；应广大心城，谓大慈普及一切世间；应善覆心城，谓集众善法以覆其上；应宽广心城，谓大悲哀愍一切众生；应开心城门，谓悉舍所有随应给施；应密护心城，谓防诸恶欲不令得入；应严肃心城，谓逐诸恶法不令其住；应决定心城，谓集一切智助道之法恒无退转；应安立心城，谓正念三世一切如来所有境界；应莹彻心城，谓明达一切佛正法轮修多罗中所有法门种种缘起；应部分心城，谓普晓示一切众生皆令得见萨婆若道；应住持心城，谓发一切三世如来诸大愿海；应富贵心城，谓集一切周遍法界大福德聚；应令心城明了，谓普知众生根欲等法；应令心城自在，谓普摄一切十方法界；应令心城清净，谓正念一切诸佛如来；应知心城自性，谓知一切法皆无有性；应知心城如幻，谓以一切智了诸法性。</p>
<p>“佛子，菩萨摩诃萨若能如是净修心城，则能积集一切善法。何以故？蠲除一切诸障难故，所谓：见佛障、闻法障、供养如来障、摄诸众生障、净佛国土障。善男子，菩萨摩诃萨以离如是诸障难故，若发希求善知识心，不用功力则便得见，乃至究竟必当成佛。”</p>
<p>尔时，有身众神，名莲华法德及妙华光明，无量诸神前后围绕，从道场出，住虚空中，于善财前，以妙音声，种种称叹摩耶夫人，从其耳珰放无量色相光明网，普照无边诸佛世界，令善财见十方国土一切诸佛。其光明网，右绕世间，经一匝已，然后还来，入善财顶，乃至遍入身诸毛孔。善财即得净光明眼，永离一切愚痴暗故；得离翳眼，能了一切众生性故；得离垢眼，能观一切法性门故；得净慧眼，能观一切佛国性故；得毗卢遮那眼，见佛法身故；得普光明眼，见佛平等不思议身故；得无碍光眼，观察一切刹海成坏故；得普照眼，见十方佛起大方便转正法轮故；得普境界眼，见无量佛以自在力调伏众生故；得普见眼，睹一切刹诸佛出兴故。</p>
<p>时，有守护菩萨法堂罗刹鬼王，名曰善眼，与其眷属万罗刹俱，于虚空中，以众妙华，散善财上，作如是言：“善男子，菩萨成就十法，则得亲近诸善知识。何等为十？所谓：其心清净离诸谄诳；大悲平等普摄众生，知诸众生无有真实；趣一切智，心不退转；以信解力普入一切诸佛道场；得净慧眼了诸法性；大慈平等普覆众生；以智光明廓诸妄境；以甘露雨涤生死热；以广大眼彻鉴诸法；心常随顺诸善知识。是为十。</p>
<p>“复次，佛子，菩萨成就十种三昧门，则常现见诸善知识。何等为十？所谓：法空清净轮三昧、观察十方海三昧、于一切境界不舍离不缺减三昧、普见一切佛出兴三昧、集一切功德藏三昧、心恒不舍善知识三昧、常见一切善知识生诸佛功德三昧、常不离一切善知识三昧、常供养一切善知识三昧、常于一切善知识所无过失三昧。佛子，菩萨成就此十三昧门，常得亲近诸善知识，又得善知识转一切佛法轮三昧；得此三昧已，悉知诸佛体性平等，处处值遇诸善知识。”</p>
<p>说是语时，善财童子仰视空中而答之言：“善哉！善哉！汝为哀愍摄受我故，方便教我见善知识。愿为我说：云何往诣善知识所？于何方处城邑聚落求善知识？”</p>
<p>罗刹答言：“善男子，汝应普礼十方，求善知识；正念思惟一切境界，求善知识；勇猛自在遍游十方，求善知识；观身观心如梦如影，求善知识。”</p>
<p>尔时，善财受行其教，即时睹见大宝莲华从地涌出，金刚为茎，妙宝为藏，摩尼为叶，光明宝王以为其台，众宝色香以为其须，无数宝网弥覆其上。于其台上，有一楼观，名普纳十方法界藏，奇妙严饰，金刚为地，千柱行列，一切皆以摩尼宝成，阎浮檀金以为其壁，众宝璎珞四面垂下，阶陛、栏楯周匝庄严。其楼观中，有如意宝莲华之座，种种众宝以为严饰，妙宝栏楯，宝衣间列，宝帐、宝网以覆其上，众宝缯幡周匝垂下，微风徐动，光流响发；宝华幢中雨众妙华，宝铃铎中出美音声，宝户牖间垂诸璎珞，摩尼身中流出香水，宝象口中出莲华网，宝师子口吐妙香云，梵形宝轮出随乐音，金刚宝铃出诸菩萨大愿之音，宝月幢中出佛化形，净藏宝王现三世佛受生次第，日藏摩尼放大光明遍照十方一切佛刹，摩尼宝王放一切佛圆满光明，毗卢遮那摩尼宝王兴供养云供养一切诸佛如来，如意珠王念念示现普贤神变充满法界，须弥宝王出天宫殿，天诸采女种种妙音歌赞如来不可思议微妙功德。</p>
<p>尔时，善财见如是座，复有无量众座围绕，摩耶夫人在彼座上，于一切众生前，现净色身。所谓：超三界色身，已出一切诸有趣故；随心乐色身，于一切世间无所著故；普周遍色身，等于一切众生数故；无等比色身，令一切众生灭倒见故；无量种色身，随众生心种种现故；无边相色身，普现种种诸形相故；普对现色身，以大自在而示现故；化一切色身，随其所应而现前故；恒示现色身，尽众生界而无尽故；无去色身，于一切趣无所灭故；无来色身，于诸世间无所出故；不生色身，无生起故；不灭色身，离语言故；非实色身，得如实故；非虚色身，随世现故；无动色身，生灭永离故；不坏色身，法性不坏故；无相色身，言语道断故；一相色身，无相为相故；如像色身，随心应现故；如幻色身，幻智所生故；如焰色身，但想所持故；如影色身，随愿现生故；如梦色身，随心而现故；法界色身，性净如空故；大悲色身，常护众生故；无碍色身，念念周遍法界故；无边色身，普净一切众生故；无量色身，超出一切语言故；无住色身，愿度一切世间故；无处色身，恒化众生不断故；无生色身，幻愿所成故；无胜色身，超诸世间故；如实色身，定心所现故；不生色身，随众生业而出现故；如意珠色身，普满一切众生愿故；无分别色身，但随众生分别起故；离分别色身，一切众生不能知故；无尽色身，尽诸众生生死际故；清净色身，同于如来无分别故。如是身者，非色，所有色相如影像故；非受，世间苦受究竟灭故；非想，但随众生想所现故；非行，依如幻业而成就故；离识，菩萨愿智空无性故，一切众生语言断故，已得成就寂灭身故。</p>
<p>尔时，善财童子又见摩耶夫人，随诸众生心之所乐，现超过一切世间色身。所谓：或现超过他化自在天女身乃至超过四大天王天女身，或现超过龙女身乃至超过人女身，现如是等无量色身，饶益众生。集一切智助道之法，行于平等檀波罗蜜，大悲普覆一切世间。出生如来无量功德，修习增长一切智心，观察思惟诸法实性；获深忍海，具众定门，住于平等三昧境界，得如来定圆满光明，销竭众生烦恼巨海；心常正定，未尝动乱，恒转清净不退法轮，善能了知一切佛法，恒以智慧观法实相；见诸如来心无厌足，知三世佛出兴次第，见佛三昧常现在前，了达如来出现于世无量无数诸清净道，行于诸佛虚空境界；普摄众生，各随其心，教化成就；入佛无量清净法身，成就大愿，净诸佛刹，究竟调伏一切众生，心恒遍入诸佛境界；出生菩萨自在神力，已得法身清净无染，而恒示现无量色身；摧一切魔力，成大善根力，出生正法力，具足诸佛力，得诸菩萨自在之力，速疾增长一切智力；得佛智光，普照一切，悉知无量众生心海，根、性、欲、解种种差别；其身普遍十方刹海，悉知诸刹成坏之相，以广大眼见十方海，以周遍智知三世海，身普承事一切佛海，心恒纳受一切法海；修习一切如来功德，出生一切菩萨智慧，常乐观察一切菩萨从初发心乃至成就所行之道，常勤守护一切众生，常乐称扬诸佛功德，愿为一切菩萨之母。</p>
<p>尔时，善财童子见摩耶夫人现如是等阎浮提微尘数诸方便门。既见是已，如摩耶夫人所现身数，善财亦现作尔许身，于一切处摩耶之前恭敬礼拜，即时证得无量无数诸三昧门，分别观察，修行证入。从三昧起，右绕摩耶并其眷属，合掌而立，白言：“大圣，文殊师利菩萨教我发阿耨多罗三藐三菩提心，求善知识，亲近供养。我于一一善知识所，皆往承事，无空过者；渐来至此，愿为我说：菩萨云何学菩萨行而得成就？”</p>
<p>答言：“佛子，我已成就菩萨大愿智幻解脱门，是故常为诸菩萨母。佛子，如我于此阎浮提中迦毗罗城净饭王家，右胁而生悉达太子，现不思议自在神变；如是，乃至尽此世界海，所有一切毗卢遮那如来，皆入我身，示现诞生自在神变。</p>
<p>“又，善男子，我于净饭王宫，菩萨将欲下生之时，见菩萨身一一毛孔咸放光明，名一切如来受生功德轮，一一毛孔皆现不可说不可说佛刹微尘数菩萨受生庄严。彼诸光明，皆悉普照一切世界；照世界已，来入我顶乃至一切诸毛孔中。又，彼光中普现一切菩萨名号、受生神变、宫殿眷属、五欲自娱；又见出家、往诣道场、成等正觉、坐师子座、菩萨围绕、诸王供养、为诸大众转正法轮；又见如来往昔修行菩萨道时，于诸佛所恭敬供养，发菩提心，净佛国土，念念示现无量化身，充遍十方一切世界，乃至最后入般涅槃。如是等事，靡不皆见。</p>
<p>“又，善男子，彼妙光明入我身时，我身形量虽不逾本，然其实已超诸世间。所以者何？我身尔时量同虚空，悉能容受十方菩萨受生庄严诸宫殿故。尔时，菩萨从兜率天将降神时，有十佛刹微尘数诸菩萨，皆与菩萨同愿、同行、同善根、同庄严、同解脱、同智慧，诸地、诸力、法身、色身，乃至普贤神通行愿，悉皆同等，如是菩萨前后围绕；又有八万诸龙王等、一切世主，乘其宫殿，俱来供养。菩萨尔时，以神通力，与诸菩萨普现一切兜率天宫；一一宫中，悉现十方一切世界阎浮提内受生影像，方便教化无量众生，令诸菩萨离诸懈怠无所执著。又以神力，放大光明，普照世间，破诸黑暗，灭诸苦恼；令诸众生，皆识宿世所有业行，永出恶道。又为救护一切众生，普现其前，作诸神变。现如是等诸奇特事，与眷属俱，来入我身。彼诸菩萨于我腹中，游行自在，或以三千大千世界而为一步，或以不可说不可说佛刹微尘数世界而为一步。又，念念中，十方不可说不可说一切世界诸如来所、菩萨众会，及四天王天、三十三天，乃至色界诸梵天王，欲见菩萨处胎神变，恭敬供养，听受正法，皆入我身。虽我腹中悉能容受如是众会，而身不广大亦不迫窄；其诸菩萨各见自处众会道场，清净严饰。</p>
<p>“善男子，如此四天下阎浮提中，菩萨受生，我为其母；三千大千世界百亿四天下阎浮提中，悉亦如是。然我此身本来无二，非一处住，非多处住。何以故？以修菩萨大愿智幻庄严解脱门故。善男子，如今世尊，我为其母；往昔所有无量诸佛，悉亦如是而为其母。</p>
<p>“善男子，我昔曾作莲华池神，时有菩萨于莲华藏忽然化生，我即捧持瞻侍养育，一切世间皆共号我为：菩萨母。又，我昔为菩提场神，时有菩萨于我怀中忽然化生，世亦号我为：菩萨母。善男子，有无量最后身菩萨，于此世界种种方便示现受生，我皆为母。</p>
<p>“善男子，如此世界贤劫之中，过去世时，拘留孙佛、拘那含牟尼佛、迦葉佛及今世尊释迦牟尼佛现受生时，我为其母。未来世中，弥勒菩萨从兜率天将降神时，放大光明普照法界，示现一切诸菩萨众受生神变，乃于人间生大族家，调伏众生；我于彼时，亦为其母。如是次第，有师子佛、法幢佛、善眼佛、净华佛、华德佛、提舍佛、弗沙佛、善意佛、金刚佛、离垢佛、月光佛、持炬佛、名称佛、金刚楯佛、清净义佛、绀身佛、到彼岸佛、宝焰山佛、持明佛、莲华德佛、名称佛、无量功德佛、最胜灯佛、庄严身佛、善威仪佛、慈德佛、无住佛、大威光佛、无边音佛、胜冤敌佛、离疑惑佛、清净佛、大光佛、净心佛、云德佛、庄严顶髻佛、树王佛、宝珰佛、海慧佛、妙宝佛、华冠佛、满愿佛、大自在佛、妙德王佛、最尊胜佛、栴檀云佛、绀眼佛、胜慧佛、观察慧佛、炽盛王佛、坚固慧佛、自在名佛、师子王佛、自在佛、最胜顶佛、金刚智山佛、妙德藏佛、宝网严身佛、善慧佛、自在天佛、大天王佛、无依德佛、善施佛、焰慧佛、水天佛、得上味佛、出生无上功德佛、仙人侍卫佛、随世语言佛、功德自在幢佛、光幢佛、观身佛、妙身佛、香焰佛、金刚宝严佛、喜眼佛、离欲佛、高大身佛、财天佛、无上天佛、顺寂灭佛、智觉佛、灭贪佛、大焰王佛、寂诸有佛、毗舍佉天佛、金刚山佛、智焰德佛、安隐佛、师子出现佛、圆满清净佛、清净贤佛、第一义佛、百光明佛、最增上佛、深自在佛、大地王佛、庄严王佛、解脱佛、妙音佛、殊胜佛、自在佛、无上医王佛、功德月佛、无碍光佛、功德聚佛、月现佛、日天佛、出诸有佛、勇猛名称佛、光明门佛、娑罗王佛、最胜佛、药王佛、宝胜佛、金刚慧佛、无能胜佛、无能映蔽佛、众会王佛、大名称佛、敏持佛、无量光佛、大愿光佛、法自在不虚佛、不退地佛、净天佛、善天佛、坚固苦行佛、一切善友佛、解脱音佛、游戏王佛、灭邪曲佛、瞻卜净光佛、具众德佛、最胜月佛、执明炬佛、殊妙身佛、不可说佛、最清净佛、友安众生佛、无量光佛、无畏音佛、水天德佛、不动慧光佛、华胜佛、月焰佛、不退慧佛、离爱佛、无著慧佛、集功德蕴佛、灭恶趣佛、普散华佛、师子吼佛、第一义佛、无碍见佛、破他军佛、不著相佛、离分别海佛、端严海佛、须弥山佛、无著智佛、无边座佛、清净住佛、随师行佛、最上施佛、常月佛、饶益王佛、不动聚佛、普摄受佛、饶益慧佛、持寿佛、无灭佛、具足名称佛、大威力佛、种种色相佛、无相慧佛、不动天佛、妙德难思佛、满月佛、解脱月佛、无上王佛、希有身佛、梵供养佛、不瞬佛、顺先古佛、最上业佛、顺法智佛、无胜天佛、不思议功德光佛、随法行佛、无量贤佛、普随顺自在佛、最尊天佛，如是乃至楼至如来，在贤劫中，于此三千大千世界，当成佛者，悉为其母。如于此三千大千世界，如是于此世界海十方无量诸世界一切劫中，诸有修行普贤行愿，为化一切诸众生者，我自见身悉为其母。”</p>
<p>尔时，善财童子白摩耶夫人言：“大圣得此解脱，经今几时？”</p>
<p>答言：“善男子，乃往古世，过不可思议非最后身菩萨神通道眼所知劫数，尔时有劫名净光，世界名须弥德，虽有诸山五趣杂居，然其国土众宝所成，清净庄严无诸秽恶。有千亿四天下，有一四天下，名师子幢，于中有八十亿王城。有一王城，名自在幢；有转轮王，名大威德。彼王城北，有一道场，名满月光明；其道场神，名曰慈德。时，有菩萨，名离垢幢，坐于道场，将成正觉。有一恶魔，名金色光，与其眷属无量众俱，至菩萨所。彼大威德转轮圣王已得菩萨神通自在，化作兵众，其数倍多，围绕道场；诸魔惶怖，悉自奔散；故彼菩萨得成阿耨多罗三藐三菩提。时，道场神见是事已，欢喜无量，便于彼王而生子想，顶礼佛足，作是愿言：‘此转轮王，在在生处，乃至成佛，愿我常得与其为母。’作是愿已，于此道场，复曾供养十那由他佛。</p>
<p>“善男子，于汝意云何？彼道场神岂异人乎？我身是也。转轮王者，今世尊毗卢遮那是。我从于彼发愿已来，此佛世尊，于十方刹一切诸趣，处处受生，种诸善根，修菩萨行，教化成就一切众生，乃至示现住最后身，念念普于一切世界，示现菩萨受生神变，常为我子，我常为母。善男子，过去、现在十方世界无量诸佛将成佛时，皆于脐中放大光明，来照我身及我所住宫殿屋宅；彼最后生，我悉为母。</p>
<p>“善男子，我唯知此菩萨大愿智幻解脱门。如诸菩萨摩诃萨，具大悲藏，教化众生常无厌足，以自在力，一一毛孔示现无量诸佛神变；我今云何能知能说彼功德行？</p>
<p>“善男子，于此世界三十三天，有王名正念，其王有女名天主光。汝诣彼问：菩萨云何学菩萨行、修菩萨道？”</p>
<p>时，善财童子敬受其教，头面作礼，绕无数匝，恋慕瞻仰，却行而退。</p>
<p>遂往天宫，见彼天女，礼足围绕，合掌前住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>天女答言：“善男子，我得菩萨解脱，名无碍念清净庄严。善男子，我于此解脱力，忆念过去，有最胜劫，名青莲华。我于彼劫中，供养恒河沙数诸佛如来。彼诸如来，从初出家，我皆瞻奉，守护供养，造僧伽蓝，营办什物。又，彼诸佛从为菩萨住母胎时，诞生之时，行七步时，大师子吼时，住童子位在宫中时，向菩提树成正觉时，转正法轮现佛神变教化调伏众生之时；如是一切诸所作事，从初发心乃至法尽，我皆明忆，无有遗余，常现在前，念持不忘。又，忆过去劫，名善地，我于彼供养十恒河沙数诸佛如来；又，过去劫名为妙德，我于彼供养一佛世界微尘数诸佛如来；又，劫名无所得，我于彼供养八十四亿百千那由他诸佛如来；又，劫名善光，我于彼供养阎浮提微尘数诸佛如来；又，劫名无量光，我于彼供养二十恒河沙数诸佛如来；又，劫名最胜德，我于彼供养一恒河沙数诸佛如来；又，劫名善悲，我于彼供养八十恒河沙数诸佛如来；又，劫名胜游，我于彼供养六十恒河沙数诸佛如来；又，劫名妙月，我于彼供养七十恒河沙数诸佛如来。</p>
<p>“善男子，如是忆念恒河沙劫，我常不舍诸佛如来、应、正等觉，从彼一切诸如来所，闻此无碍念清净庄严菩萨解脱，受持修行恒不忘失。如是，先劫所有如来，从初菩萨，乃至法尽，一切所作，我以净严解脱之力，皆随忆念，明了现前，持而顺行，曾无懈废。</p>
<p>“善男子，我唯知此无碍念清净解脱。如诸菩萨摩诃萨，出生死夜朗然明彻，永离痴冥未尝惛寐，心无诸盖、身行轻安，于诸法性清净觉了，成就十力开悟群生；而我云何能知能说彼功德行？</p>
<p>“善男子，迦毗罗城有童子师，名曰遍友。汝诣彼问：菩萨云何学菩萨行、修菩萨道？”</p>
<p>时，善财童子以闻法故，欢喜踊跃，不思议善根自然增广；顶礼其足，绕无数匝，辞退而去。</p>
<p>从天宫下，渐向彼城。至遍友所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>遍友答言：“善男子，此有童子，名善知众艺，学菩萨字智。汝可问之，当为汝说。”</p>
<p>尔时，善财即至其所，头顶礼敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>时，彼童子告善财言：“善男子，我得菩萨解脱，名善知众艺。我恒唱持此之字母：唱阿字时，入般若波罗蜜门，名以菩萨威力入无差别境界；唱多字时，入般若波罗蜜门，名无边差别门；唱波字时，入般若波罗蜜门，名普照法界；唱者字时，入般若波罗蜜门，名普轮断差别；唱那字时，入般若波罗蜜门，名得无依无上；唱逻字时，入般若波罗蜜门，名离依止无垢；唱拖（轻呼）字时，入般若波罗蜜门，名不退转方便；唱婆（蒲我切）字时，入般若波罗蜜门，名金刚场；唱荼（徒解切）字时，入般若波罗蜜门，名曰普轮；唱沙（史我切）字时，入般若波罗蜜门，名为海藏；唱缚（房可切）字时，入般若波罗蜜门，名普生安住；唱哆（都我切）字时，入般若波罗蜜门，名圆满光；唱也（以可切）字时，入般若波罗蜜门，名差别积聚；唱瑟吒字时，入般若波罗蜜门，名普光明息烦恼；唱迦字时，入般若波罗蜜门，名无差别云；唱娑（苏我切）字时，入般若波罗蜜门，名降霔大雨；唱么字时，入般若波罗蜜门，名大流湍激众峰齐峙；唱伽（上声轻呼）字时，入般若波罗蜜门，名普安立；唱他（他可切）字时，入般若波罗蜜门，名真如平等藏；唱社字时，入般若波罗蜜门，名入世间海清净；唱锁字时，入般若波罗蜜门，名念一切佛庄严；唱柂字时，入般若波罗蜜门，名观察简择一切法聚；唱奢（尸何切）字时，入般若波罗蜜门，名随顺一切佛教轮光明；唱佉字时，入般若波罗蜜门，名修因地智慧藏；唱叉（楚我切）字时，入般若波罗蜜门，名息诸业海藏；唱娑（苏纥切）多（上声呼）字时，入般若波罗蜜门，名蠲诸惑障开净光明；唱壤字时，入般若波罗蜜门，名作世间智慧门；唱曷攞多（上声呼）字时，入般若波罗蜜门，名生死境界智慧轮；唱婆（蒲饿切）字时，入般若波罗蜜门，名一切智宫殿圆满庄严；唱车（上声呼）字时，入般若波罗蜜门，名修行方便藏各别圆满；唱娑（苏纥切）么字时，入般若波罗蜜门，名随十方现见诸佛；唱诃婆（诃婆二字皆上声呼）字时，入般若波罗蜜门，名观察一切无缘众生方便摄受令出生无碍力；唱縒（七可切）字时，入般若波罗蜜门，名修行趣入一切功德海；唱伽（上声呼）字时，入般若波罗蜜门，名持一切法云坚固海藏；唱吒字时，入般若波罗蜜门，名随愿普见十方诸佛；唱拏（奶可切）字时，入般若波罗蜜门，名观察字轮有无尽诸亿字；唱娑（苏纥切）颇字时，入般若波罗蜜门，名化众生究竟处；唱娑（同前音）迦字时，入般若波罗蜜门，名广大藏无碍辩光明轮遍照；唱也（夷舸切）娑（苏舸切）字时，入般若波罗蜜门，名宣说一切佛法境界；唱室者字时，入般若波罗蜜门，名于一切众生界法雷遍吼；唱侘（耻加切）字时，入般若波罗蜜门，名以无我法开晓众生；唱陀字时，入般若波罗蜜门，名一切法轮差别藏。善男子，我唱如是字母时，此四十二般若波罗蜜门为首，入无量无数般若波罗蜜门。</p>
<p>“善男子，我唯知此善知众艺菩萨解脱。如诸菩萨摩诃萨，能于一切世、出世间善巧之法，以智通达到于彼岸；殊方异艺，咸综无遗；文字、算数，蕴其深解；医方、咒术，善疗众病；有诸众生，鬼魅所持，怨憎咒诅，恶星变怪，死尸奔逐，癫痫、羸瘦，种种诸疾，咸能救之，使得痊愈；又善别知金玉、珠贝、珊瑚、琉璃、摩尼、砗磲、鸡萨罗等一切宝藏，出生之处，品类不同，价值多少；村营乡邑、大小都城、宫殿苑园、岩泉薮泽，凡是一切人众所居，菩萨咸能随方摄护；又善观察天文地理、人相吉凶、鸟兽音声、云霞气候、年谷丰俭、国土安危，如是世间所有技艺，莫不该练，尽其源本；又能分别出世之法，正名辩义，观察体相，随顺修行，智入其中，无疑、无碍、无愚暗、无顽钝、无忧恼、无沉没、无不现证。而我云何能知能说彼功德行？</p>
<p>“善男子，此摩竭提国，有一聚落，彼中有城，名婆咀那；有优婆夷，号曰贤胜。汝诣彼问：菩萨云何学菩萨行、修菩萨道？”</p>
<p>时，善财童子头面敬礼知艺之足，绕无数匝，恋仰辞去。</p>
<p>向聚落城，至贤胜所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>贤胜答言：“善男子，我得菩萨解脱，名无依处道场；既自开解，复为人说。又得无尽三昧，非彼三昧法有尽、无尽，以能出生一切智性眼无尽故，又能出生一切智性耳无尽故，又能出生一切智性鼻无尽故，又能出生一切智性舌无尽故，又能出生一切智性身无尽故，又能出生一切智性意无尽故，又能出生一切智性功德波涛无尽故，又能出生一切智性智慧光明无尽故，又能出生一切智性速疾神通无尽故。</p>
<p>“善男子，我唯知此无依处道场解脱。如诸菩萨摩诃萨一切无著功德行，而我云何尽能知说？</p>
<p>“善男子，南方有城，名为沃田；彼有长者，名坚固解脱。汝可往问：菩萨云何学菩萨行、修菩萨道？”</p>
<p>尔时，善财礼贤胜足，绕无数匝，恋慕瞻仰，辞退南行。</p>
<p>到于彼城，诣长者所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>长者答言：“善男子，我得菩萨解脱，名无著念清净庄严。我自得是解脱已来，于十方佛所勤求正法无有休息。</p>
<p>“善男子，我唯知此无著念净庄严解脱。如诸菩萨摩诃萨，获无所畏大师子吼，安住广大福智之聚；而我云何能知能说彼功德行？</p>
<p>“善男子，即此城中，有一长者，名为妙月；其长者宅，常有光明。汝诣彼问：菩萨云何学菩萨行、修菩萨道？”</p>
<p>时，善财童子礼坚固足，绕无数匝，辞退而行。</p>
<p>向妙月所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>妙月答言：“善男子，我得菩萨解脱，名净智光明。</p>
<p>“善男子，我唯知此智光解脱。如诸菩萨摩诃萨证得无量解脱法门，而我云何能知能说彼功德行？</p>
<p>“善男子，于此南方，有城名出生；彼有长者，名无胜军。汝诣彼问：菩萨云何学菩萨行、修菩萨道？”</p>
<p>是时，善财礼妙月足，绕无数匝，恋仰辞去。</p>
<p>渐向彼城，至长者所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>长者答言：“善男子，我得菩萨解脱，名无尽相。我以证此菩萨解脱，见无量佛，得无尽藏。</p>
<p>“善男子，我唯知此无尽相解脱。如诸菩萨摩诃萨得无限智无碍辩才，而我云何能知能说彼功德行？</p>
<p>“善男子，于此城南，有一聚落，名之为：法；彼聚落中，有婆罗门，名最寂静。汝诣彼问：菩萨云何学菩萨行、修菩萨道？”</p>
<p>时，善财童子礼无胜军足，绕无数匝，恋仰辞去。</p>
<p>渐次南行，诣彼聚落，见最寂静，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”</p>
<p>婆罗门答言：“善男子，我得菩萨解脱，名诚愿语；过去、现在、未来菩萨，以是语故，乃至于阿耨多罗三藐三菩提，无有退转，无已退、无现退、无当退。</p>
<p>“善男子，我以住于诚愿语故，随意所作，莫不成满。善男子，我唯知此诚语解脱。如诸菩萨摩诃萨，与诚愿语，行止无违，言必以诚，未曾虚妄，无量功德因之出生；而我云何能知能说？</p>
<p>“善男子，于此南方，有城名妙意华门；彼有童子，名曰德生；复有童女，名为有德。汝诣彼问：菩萨云何学菩萨行、修菩萨道？”</p>
<p>时，善财童子于法尊重，礼婆罗门足，绕无数匝，恋仰而去。</p>
<h2 id="大方广佛华严经卷第七十七"><a href="#大方广佛华严经卷第七十七" class="headerlink" title="大方广佛华严经卷第七十七"></a>大方广佛华严经卷第七十七</h2><h3 id="入法界品第三十九之十八"><a href="#入法界品第三十九之十八" class="headerlink" title="入法界品第三十九之十八"></a>入法界品第三十九之十八</h3><p>尔时，善财童子渐次南行，至妙意华门城，见德生童子、有德童女，顶礼其足，右绕毕已，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？唯愿慈哀，为我宣说！”</p>
<p>时，童子、童女告善财言：“善男子，我等证得菩萨解脱，名为幻住。得此解脱故，见一切世界皆幻住，因缘所生故；一切众生皆幻住，业烦恼所起故；一切世间皆幻住，无明、有、爱等展转缘生故；一切法皆幻住，我见等种种幻缘所生故；一切三世皆幻住，我见等颠倒智所生故；一切众生生灭、生老病死、忧悲苦恼皆幻住，虚妄分别所生故；一切国土皆幻住，想倒、心倒、见倒无明所现故；一切声闻、辟支佛皆幻住，智断分别所成故；一切菩萨皆幻住，能自调伏教化众生诸行愿法之所成故；一切菩萨众会、变化、调伏、诸所施为皆幻住，愿智幻所成故。善男子，幻境自性不可思议。</p>
<p>“善男子，我等二人但能知此幻住解脱。如诸菩萨摩诃萨善入无边诸事幻网，彼功德行，我等云何能知能说？”</p>
<p>时，童子、童女说自解脱已，以不思议诸善根力，令善财身柔软光泽，而告之言：“善男子，于此南方，有国名海岸，有园名大庄严，其中有一广大楼阁，名毗卢遮那庄严藏，从菩萨善根果报生，从菩萨念力、愿力、自在力、神通力生，从菩萨善巧方便生，从菩萨福德智慧生。</p>
<p>“善男子，住不思议解脱菩萨，以大悲心，为诸众生，现如是境界，集如是庄严。弥勒菩萨摩诃萨安处其中，为欲摄受本所生处父母、眷属及诸人民，令成熟故；又欲令彼同受生、同修行众生，于大乘中得坚固故；又欲令彼一切众生，随住地、随善根皆成就故；又欲为汝显示菩萨解脱门故，显示菩萨遍一切处受生自在故，显示菩萨以种种身普现一切众生之前常教化故，显示菩萨以大悲力普摄一切世间资财而不厌故，显示菩萨具修诸行知一切行离诸相故，显示菩萨处处受生了一切生皆无相故。汝诣彼问：菩萨云何行菩萨行？云何修菩萨道？云何学菩萨戒？云何净菩萨心？云何发菩萨愿？云何集菩萨助道具？云何入菩萨所住地？云何满菩萨波罗蜜？云何获菩萨无生忍？云何具菩萨功德法？云何事菩萨善知识？</p>
<p>“何以故？善男子，彼菩萨摩诃萨通达一切菩萨行，了知一切众生心，常现其前教化调伏。彼菩萨已满一切波罗蜜，已住一切菩萨地，已证一切菩萨忍，已入一切菩萨位，已蒙授与具足记，已游一切菩萨境，已得一切佛神力，已蒙一切如来以一切智甘露法水而灌其顶。善男子，彼善知识能润泽汝诸善根，能增长汝菩提心，能坚汝志，能益汝善，能长汝菩萨根，能示汝无碍法，能令汝入普贤地，能为汝说菩萨愿，能为汝说普贤行，能为汝说一切菩萨行愿所成功德。</p>
<p>“善男子，汝不应修一善、照一法、行一行、发一愿、得一记、住一忍，生究竟想；不应以限量心，行于六度，住于十地，净佛国土，事善知识。何以故？善男子，菩萨摩诃萨应种无量诸善根，应集无量菩提具，应修无量菩提因，应学无量巧回向，应化无量众生界，应知无量众生心，应知无量众生根，应识无量众生解，应观无量众生行，应调伏无量众生，应断无量烦恼，应净无量业习，应灭无量邪见，应除无量杂染心，应发无量清净心，应拔无量苦毒箭，应涸无量爱欲海，应破无量无明暗，应摧无量我慢山，应断无量生死缚，应度无量诸有流，应竭无量受生海，应令无量众生出五欲淤泥，应使无量众生离三界牢狱，应置无量众生于圣道中，应消灭无量贪欲行，应净治无量瞋恚行，应摧破无量愚痴行，应超无量魔网，应离无量魔业，应净治菩萨无量欲乐，应增长菩萨无量方便，应出生菩萨无量增上根，应明洁菩萨无量决定解，应趣入菩萨无量平等，应清净菩萨无量功德，应修治菩萨无量诸行，应示现菩萨无量随顺世间行，应生无量净信力，应住无量精进力，应净无量正念力，应满无量三昧力，应起无量净慧力，应坚无量胜解力，应集无量福德力，应长无量智慧力，应发起无量菩萨力，应圆满无量如来力，应分别无量法门，应了知无量法门，应清净无量法门，应生无量法光明，应作无量法照耀，应照无量品类根，应知无量烦恼病，应集无量妙法药，应疗无量众生疾，应严办无量甘露供，应往诣无量佛国土，应供养无量诸如来，应入无量菩萨会，应受无量诸佛教，应忍无量众生罪，应灭无量恶道难，应令无量众生生善道，应以四摄摄无量众生，应修无量总持门，应生无量大愿门，应修无量大慈、大愿力，应勤求无量法常无休息，应起无量思惟力，应起无量神通事，应净无量智光明，应往无量众生趣，应受无量诸有生，应现无量差别身，应知无量言辞法，应入无量差别心，应知菩萨大境界，应住菩萨大宫殿，应观菩萨甚深妙法，应知菩萨难知境界，应行菩萨难行诸行，应具菩萨尊重威德，应践菩萨难入正位，应知菩萨种种诸行，应现菩萨普遍神力，应受菩萨平等法云，应广菩萨无边行网，应满菩萨无边诸度，应受菩萨无量记莂，应入菩萨无量忍门，应治菩萨无量诸地，应净菩萨无量法门，应同诸菩萨，安住无边劫，供养无量佛，严净不可说佛国土，出生不可说菩萨愿。善男子，举要言之，应普修一切菩萨行，应普化一切众生界，应普入一切劫，应普生一切处，应普知一切世，应普行一切法，应普净一切刹，应普满一切愿，应普供一切佛，应普同一切菩萨愿，应普事一切善知识。</p>
<p>“善男子，汝求善知识，不应疲倦；见善知识，勿生厌足；请问善知识，勿惮劳苦；亲近善知识，勿怀退转；供养善知识，不应休息；受善知识教，不应倒错；学善知识行，不应疑惑；闻善知识演说出离门，不应犹豫；见善知识随烦恼行，勿生嫌怪；于善知识所生深信尊敬心，不应变改。何以故？善男子，菩萨因善知识，听闻一切菩萨诸行，成就一切菩萨功德，出生一切菩萨大愿，引发一切菩萨善根，积集一切菩萨助道，开发一切菩萨法光明，显示一切菩萨出离门，修学一切菩萨清净戒，安住一切菩萨功德法，清净一切菩萨广大志，增长一切菩萨坚固心，具足一切菩萨陀罗尼辩才门，得一切菩萨清净藏，生一切菩萨定光明，得一切菩萨殊胜愿，与一切菩萨同一愿，闻一切菩萨殊胜法，得一切菩萨秘密处，至一切菩萨法宝洲，增一切菩萨善根芽，长一切菩萨智慧身，护一切菩萨深密藏，持一切菩萨福德聚，净一切菩萨受生道，受一切菩萨正法云，入一切菩萨大愿路，趣一切如来菩提果，摄取一切菩萨妙行，开示一切菩萨功德，往一切方听受妙法，赞一切菩萨广大威德，生一切菩萨大慈悲力，摄一切菩萨胜自在力，生一切菩萨菩提分，作一切菩萨利益事。</p>
<p>“善男子，菩萨由善知识任持，不堕恶趣；由善知识摄受，不退大乘；由善知识护念，不毁犯菩萨戒；由善知识守护，不随逐恶知识；由善知识养育，不缺减菩萨法；由善知识摄取，超越凡夫地；由善知识教诲，超越二乘地；由善知识示导，得出离世间；由善知识长养，能不染世法；由承事善知识，修一切菩萨行；由供养善知识，具一切助道法；由亲近善知识，不为业惑之所摧伏；由恃怙善知识，势力坚固，不怖诸魔；由依止善知识，增长一切菩提分法。何以故？善男子，善知识者，能净诸障，能灭诸罪，能除诸难，能止诸恶，能破无明长夜黑暗，能坏诸见坚固牢狱，能出生死城，能舍世俗家，能截诸魔网，能拔众苦箭，能离无智险难处，能出邪见大旷野，能度诸有流，能离诸邪道，能示菩提路，能教菩萨法，能令安住菩萨行，能令趣向一切智，能净智慧眼，能长菩提心，能生大悲，能演妙行，能说波罗蜜，能摈恶知识，能令住诸地，能令获诸忍，能令修习一切善根，能令成办一切道具，能施与一切大功德，能令到一切种智位，能令欢喜集功德，能令踊跃修诸行，能令趣入甚深义，能令开示出离门，能令杜绝诸恶道，能令以法光照耀，能令以法雨润泽，能令消灭一切惑，能令舍离一切见，能令增长一切佛智慧，能令安住一切佛法门。</p>
<p>“善男子，善知识者，如慈母，出生佛种故；如慈父，广大利益故；如乳母，守护不令作恶故；如教师，示其菩萨所学故；如善导，能示波罗蜜道故；如良医，能治烦恼诸病故；如雪山，增长一切智药故；如勇将，殄除一切怖畏故；如济客，令出生死暴流故；如船师，令到智慧宝洲故。善男子，常当如是正念思惟诸善知识。</p>
<p>“复次，善男子，汝承事一切善知识，应发如大地心，荷负重任无疲倦故；应发如金刚心，志愿坚固不可坏故；应发如铁围山心，一切诸苦无能动故；应发如给侍心，所有教令皆随顺故；应发如弟子心，所有训诲无违逆故；应发如僮仆心，不厌一切诸作务故；应发如养母心，受诸勤苦不告劳故；应发如佣作心，随所受教无违逆故；应发如除粪人心，离憍慢故；应发如已熟稼心，能低下故；应发如良马心，离恶性故；应发如大车心，能运重故；应发如调顺象心，恒伏从故；应发如须弥山心，不倾动故；应发如良犬心，不害主故；应发如旃荼罗心，离憍慢故；应发如犗牛心，无威怒故；应发如舟船心，往来不倦故；应发如桥梁心，济渡忘疲故；应发如孝子心，承顺颜色故；应发如王子心，遵行教命故。</p>
<p>“复次，善男子，汝应于自身生病苦想，于善知识生医王想，于所说法生良药想，于所修行生除病想；又应于自身生远行想，于善知识生导师想，于所说法生正道想，于所修行生远达想；又应于自身生求度想，于善知识生船师想，于所说法生舟楫想，于所修行生到岸想；又应于自身生苗稼想，于善知识生龙王想，于所说法生时雨想，于所修行生成熟想；又应于自身生贫穷想，于善知识生毗沙门王想，于所说法生财宝想，于所修行生富饶想；又应于自身生弟子想，于善知识生良工想，于所说法生技艺想，于所修行生了知想；又应于自身生恐怖想，于善知识生勇健想，于所说法生器仗想，于所修行生破冤想；又应于自身生商人想，于善知识生导师想，于所说法生珍宝想，于所修行生捃拾想；又应于自身生儿子想，于善知识生父母想，于所说法生家业想，于所修行生绍继想；又应于自身生王子想，于善知识生大臣想，于所说法生王教想，于所修行生冠王冠想、服王服想、系王缯想、坐王殿想。</p>
<p>“善男子，汝应发如是心，作如是意近善知识。何以故？以如是心近善知识，令其志愿永得清净。</p>
<p>“复次，善男子，善知识者长诸善根，譬如雪山长诸药草；善知识者是佛法器，譬如大海吞纳众流；善知识者是功德处，譬如大海出生众宝；善知识者净菩提心，譬如猛火能炼真金；善知识者出过世法，如须弥山出于大海；善知识者不染世法，譬如莲华不著于水；善知识者不受诸恶，譬如大海不宿死尸；善知识者增长白法，譬如白月光色圆满；善知识者照明法界，譬如盛日照四天下；善知识者长菩萨身，譬如父母养育儿子。</p>
<p>“善男子，以要言之，菩萨摩诃萨若能随顺善知识教，得十不可说百千亿那由他功德，净十不可说百千亿那由他深心，长十不可说百千亿那由他菩萨根，净十不可说百千亿那由他菩萨力，断十不可说百千亿阿僧祇障，超十不可说百千亿阿僧祇魔境，入十不可说百千亿阿僧祇法门，满十不可说百千亿阿僧祇助道，修十不可说百千亿阿僧祇妙行，发十不可说百千亿阿僧祇大愿。</p>
<p>“善男子，我复略说一切菩萨行、一切菩萨波罗蜜、一切菩萨地、一切菩萨忍、一切菩萨总持门、一切菩萨三昧门、一切菩萨神通智、一切菩萨回向、一切菩萨愿。一切菩萨成就佛法，皆由善知识力，以善知识而为根本，依善知识生，依善知识出，依善知识长，依善知识住，善知识为因缘，善知识能发起。”</p>
<p>时，善财童子闻善知识如是功德，能开示无量菩萨妙行，能成就无量广大佛法，踊跃欢喜，顶礼德生及有德足，绕无量匝，殷勤瞻仰，辞退而去。</p>
<p>尔时，善财童子闻善知识教，润泽其心，正念思惟诸菩萨行，向海岸国。自忆往世不修礼敬，即时发意勤力而行；复忆往世身心不净，即时发意专自治洁；复忆往世作诸恶业，即时发意专自防断；复忆往世起诸妄想，即时发意恒正思惟；复忆往世所修诸行但为自身，即时发意令心广大普及含识；复忆往世追求欲境常自损耗无有滋味，即时发意修行佛法长养诸根以自安隐；复忆往世起邪思念颠倒相应，即时发意生正见心起菩萨愿；复忆往世日夜劬劳作诸恶事，即时发意起大精进成就佛法；复忆往世受五趣生于自他身皆无利益，即时发意愿以其身饶益众生成就佛法承事一切诸善知识。如是思惟，生大欢喜。复观此身是生、老、病、死众苦之宅，愿尽未来劫，修菩萨道教化众生，见诸如来成就佛法，游行一切佛刹，承事一切法师，住持一切佛教，寻求一切法侣，见一切善知识，集一切诸佛法，与一切菩萨愿智身而作因缘。</p>
<p>作是念时，长不思议无量善根，即于一切菩萨深信尊重，生希有想，生大师想；诸根清净，善法增益，起一切菩萨恭敬供养，作一切菩萨曲躬合掌，生一切菩萨普见世间眼，起一切菩萨普念众生想，现一切菩萨无量愿化身，出一切菩萨清净赞说音；想见过、现一切诸佛及诸菩萨，于一切处示现成道神通变化，乃至无有一毛端处而不周遍；又得清净智光明眼，见一切菩萨所行境界；其心普入十方刹网，其愿普遍虚空法界，三世平等，无有休息。如是一切，皆以信受善知识教之所致耳。</p>
<p>善财童子以如是尊重、如是供养、如是称赞、如是观察、如是愿力、如是想念、如是无量智慧境界，于毗卢遮那庄严藏大楼阁前，五体投地，暂时敛念，思惟观察。以深信解、大愿力故，入遍一切处智慧身平等门，普现其身在于一切如来前、一切菩萨前、一切善知识前、一切如来塔庙前、一切如来形像前、一切诸佛诸菩萨住处前、一切法宝前、一切声闻辟支佛及其塔庙前、一切圣众福田前、一切父母尊者前、一切十方众生前，皆如上说，尊重礼赞，尽未来际无有休息。等虚空，无边量故；等法界，无障碍故；等实际，遍一切故；等如来，无分别故。犹如影，随智现故；犹如梦，从思起故；犹如像，示一切故；犹如响，缘所发故；无有生，递兴谢故；无有性，随缘转故。</p>
<p>又决定知一切诸报皆从业起，一切诸果皆从因起，一切诸业皆从习起，一切佛兴皆从信起，一切化现诸供养事皆悉从于决定解起，一切化佛从敬心起，一切佛法从善根起，一切化身从方便起，一切佛事从大愿起，一切菩萨所修诸行从回向起，一切法界广大庄严从一切智境界而起。离于断见，知回向故；离于常见，知无生故；离无因见，知正因故；离颠倒见，知如实理故；离自在见，知不由他故；离自他见，知从缘起故；离边执见，知法界无边故；离往来见，知如影像故；离有无见，知不生灭故；离一切法见，知空无生故，知不自在故，知愿力出生故；离一切相，见入无相际故。知一切法如种生芽故，如印生文故。知质如像故，知声如响故，知境如梦故，知业如幻故。了世心现故，了果因起故，了报业集故，了知一切诸功德法皆从菩萨善巧方便所流出故。</p>
<p>善财童子入如是智，端心洁念；于楼观前，举体投地，殷勤顶礼；不思议善根流注身心，清凉悦泽。从地而起，一心瞻仰，目不暂舍，合掌围绕，经无量匝，作是念言：“此大楼阁，是解空、无相、无愿者之所住处；是于一切法无分别者之所住处；是了法界无差别者之所住处；是知一切众生不可得者之所住处；是知一切法无生者之所住处；是不著一切世间者之所住处；是不著一切窟宅者之所住处；是不乐一切聚落者之所住处；是不依一切境界者之所住处；是离一切想者之所住处；是知一切法无自性者之所住处；是断一切分别业者之所住处；是离一切想心、意、识者之所住处；是不入不出一切道者之所住处；是入一切甚深般若波罗蜜者之所住处；是能以方便住普门法界者之所住处；是息灭一切烦恼火者之所住处；是以增上慧除断一切见、爱、慢者之所住处；是出生一切诸禅解脱三昧通明而游戏者之所住处；是观察一切菩萨三昧境界者之所住处；是安住一切如来所者之所住处；是以一劫入一切劫，以一切劫入一劫，而不坏其相者之所住处；是以一刹入一切刹，以一切刹入一刹，而不坏其相者之所住处；是以一法入一切法，以一切法入一法，而不坏其相者之所住处；是以一众生入一切众生，以一切众生入一众生，而不坏其相者之所住处；是以一佛入一切佛，以一切佛入一佛，而不坏其相者之所住处；是于一念中而知一切三世者之所住处；是于一念中往诣一切国土者之所住处；是于一切众生前悉现其身者之所住处；是心常利益一切世间者之所住处；是能遍至一切处者之所住处；是虽已出一切世间，为化众生故而恒于中现身者之所住处；是不著一切刹，为供养诸佛故而游一切刹者之所住处；是不动本处，能普诣一切佛刹而庄严者之所住处；是亲近一切佛而不起佛想者之所住处；是依止一切善知识而不起善知识想者之所住处；是住一切魔宫而不耽著欲境界者之所住处；是永离一切心想者之所住处；是虽于一切众生中而现其身，然于自他不生二想者之所住处；是能普入一切世界而于法界无差别想者之所住处；是愿住未来一切劫而于诸劫无长短想者之所住处；是不离一毛端处而普现身一切世界者之所住处；是能演说难遭遇法者之所住处；是能住难知法、甚深法、无二法、无相法、无对治法、无所得法、无戏论法者之所住处；是住大慈大悲者之所住处；是已度一切二乘智、已超一切魔境界、已于世法无所染、已到菩萨所到岸、已住如来所住处者之所住处；是虽离一切诸相而亦不入声闻正位，虽了一切法无生而亦不住无生法性者之所住处；是虽观不净而不证离贪法亦不与贪欲俱，虽修于慈而不证离瞋法亦不与瞋垢俱，虽观缘起而不证离痴法亦不与痴惑俱者之所住处；是虽住四禅而不随禅生，虽行四无量为化众生故而不生色界，虽修四无色定以大悲故而不住无色界者之所住处；是虽勤修止观为化众生故而不证明脱，虽行于舍而不舍化众生事者之所住处；是虽观于空而不起空见，虽行无相而常化著相众生，虽行无愿而不舍菩提行愿者之所住处；是虽于一切业烦恼中而得自在为化众生故而现随顺诸业烦恼，虽无生死为化众生故示受生死，虽已离一切趣为化众生故示入诸趣者之所住处；是虽行于慈而于诸众生无所爱恋，虽行于悲而于诸众生无所取著，虽行于喜而观苦众生心常哀愍，虽行于舍而不废舍利益他事者之所住处；是虽行九次第定而不厌离欲界受生，虽知一切法无生无灭而不于实际作证，虽入三解脱门而不取声闻解脱，虽观四圣谛而不住小乘圣果，虽观甚深缘起而不住究竟寂灭，虽修八圣道而不求永出世间，虽超凡夫地而不堕声闻、辟支佛地，虽观五取蕴而不永灭诸蕴，虽超出四魔而不分别诸魔，虽不著六处而不永灭六处，虽安住真如而不堕实际，虽说一切乘而不舍大乘。此大楼阁，是住如是等一切诸功德者之所住处。”</p>
<p>尔时，善财童子而说颂言：</p>
<p>“此是大悲清净智，利益世间慈氏尊，灌顶地中佛长子，入如来境之住处。</p>
<p>一切名闻诸佛子，已入大乘解脱门，游行法界心无著，此无等者之住处。</p>
<p>施戒忍进禅智慧，方便愿力及神通，如是大乘诸度法，悉具足者之住处。</p>
<p>智慧广大如虚空，普知三世一切法，无碍无依无所取，了诸有者之住处。</p>
<p>善能解了一切法，无性无生无所依，如鸟飞空得自在，此大智者之住处。</p>
<p>了知三毒真实性，分别因缘虚妄起，亦不厌彼而求出，此寂静人之住处。</p>
<p>三解脱门八圣道，诸蕴处界及缘起，悉能观察不趣寂，此善巧人之住处。</p>
<p>十方国土及众生，以无碍智咸观察，了性皆空不分别，此寂灭人之住处。</p>
<p>普行法界悉无碍，而求行性不可得，如风行空无所行，此无依者之住处。</p>
<p>普见恶道群生类，受诸楚毒无所归，放大慈光悉除灭，此哀愍者之住处。</p>
<p>见诸众生失正道，譬如生盲践畏途，引其令入解脱城，此大导师之住处。</p>
<p>见诸众生入魔网，生老病死常逼迫，令其解脱得慰安，此勇健人之住处。</p>
<p>见诸众生婴惑病，而兴广大悲愍心，以智慧药悉除灭，此大医王之住处。</p>
<p>见诸群生没有海，沉沦忧迫受众苦，悉以法船而救之，此善度者之住处。</p>
<p>见诸众生在惑海，能发菩提妙宝心，悉入其中而济拔，此善渔人之住处。</p>
<p>恒以大愿慈悲眼，普观一切诸众生，从诸有海而拔出，此金翅王之住处。</p>
<p>譬如日月在虚空，一切世间靡不烛，智慧光明亦如是，此照世者之住处。</p>
<p>菩萨为化一众生，普尽未来无量劫，如为一人一切尔，此救世者之住处。</p>
<p>于一国土化众生，尽未来劫无休息，一一国土咸如是，此坚固意之住处。</p>
<p>十方诸佛所说法，一座普受咸令尽，尽未来劫恒悉然，此智海人之住处。</p>
<p>遍游一切世界海，普入一切道场海，供养一切如来海，此修行者之住处。</p>
<p>修行一切妙行海，发起无边大愿海，如是经于众劫海，此功德者之住处。</p>
<p>一毛端处无量刹，佛众生劫不可说，如是明见靡不周，此无碍眼之住处。</p>
<p>一念普摄无边劫，国土诸佛及众生，智慧无碍悉正知，此具德人之住处。</p>
<p>十方国土碎为尘，一切大海以毛滴，菩萨发愿数如是，此无碍者之住处。</p>
<p>成就总持三昧门，大愿诸禅及解脱，一一皆住无边劫，此真佛子之住处。</p>
<p>无量无边诸佛子，种种说法度众生，亦说世间众技术，此修行者之住处。</p>
<p>成就神通方便智，修行如幻妙法门，十方五趣悉现生，此无碍者之住处。</p>
<p>菩萨始从初发心，具足修行一切行，化身无量遍法界，此神力者之住处。</p>
<p>一念成就菩提道，普作无边智慧业，世情思虑悉发狂，此难量者之住处。</p>
<p>成就神通无障碍，游行法界靡不周，其心未尝有所得，此净慧者之住处。</p>
<p>菩萨修行无碍慧，入诸国土无所著，以无二智普照明，此无我者之住处。</p>
<p>了知诸法无依止，本性寂灭同虚空，常行如是境界中，此离垢人之住处。</p>
<p>普见群生受诸苦，发大仁慈智慧心，愿常利益诸世间，此悲愍者之住处。</p>
<p>佛子住于此，普现众生前，犹如日月轮，遍除生死暗。</p>
<p>佛子住于此，普顺众生心，变现无量身，充满十方刹。</p>
<p>佛子住于此，遍游诸世界，一切如来所，无量无数劫。</p>
<p>佛子住于此，思量诸佛法，无量无数劫，其心无厌倦。</p>
<p>佛子住于此，念念入三昧，一一三昧门，阐明诸佛境。</p>
<p>佛子住于此，悉知一切刹，无量无数劫，众生佛名号。</p>
<p>佛子住于此，一念摄诸劫，但随众生心，而无分别想。</p>
<p>佛子住于此，修习诸三昧，一一心念中，了知三世法。</p>
<p>佛子住于此，结跏身不动，普现一切刹，一切诸趣中。</p>
<p>佛子住于此，饮诸佛法海，深入智慧海，具足功德海。</p>
<p>佛子住于此，悉知诸刹数，世数众生数，佛名数亦然。</p>
<p>佛子住于此，一念悉能了，一切三世中，国土之成坏。</p>
<p>佛子住于此，普知佛行愿，菩萨所修行，众生根性欲。</p>
<p>佛子住于此，见一微尘中，无量刹道场，众生及诸劫。</p>
<p>如一微尘内，一切尘亦然，种种咸具足，处处皆无碍。</p>
<p>佛子住于此，普观一切法，众生刹及世，无起无所有。</p>
<p>观察众生等，法等如来等，刹等诸愿等，三世悉平等。</p>
<p>佛子住于此，教化诸群生，供养诸如来，思惟诸法性。</p>
<p>无量千万劫，所修愿智行，广大不可量，称扬莫能尽。</p>
<p>彼诸大勇猛，所行无障碍，安住于此中，我合掌敬礼。</p>
<p>诸佛之长子，圣德慈氏尊；我今恭敬礼，愿垂顾念我！”</p>
<p>尔时，善财童子以如是等一切菩萨无量称扬赞叹法，而赞毗卢遮那庄严藏大楼阁中诸菩萨已，曲躬合掌，恭敬顶礼，一心愿见弥勒菩萨亲近供养；乃见弥勒菩萨摩诃萨从别处来，无量天、龙、夜叉、乾闼婆、阿修罗、迦楼罗、紧那罗、摩睺罗伽王，释、梵、护世，及本生处无量眷属、婆罗门众，及余无数百千众生，前后围绕而共来向庄严藏大楼观所。善财见已，欢喜踊跃，五体投地。</p>
<p>时，弥勒菩萨观察善财，指示大众，叹其功德，而说颂曰：</p>
<p>“汝等观善财，智慧心清净，为求菩提行，而来至我所。</p>
<p>善来圆满慈，善来清净悲，善来寂灭眼，修行无懈倦。</p>
<p>善来清净意，善来广大心，善来不退根，修行无懈倦。</p>
<p>善来不动行，常求善知识，了达一切法，调伏诸群生。</p>
<p>善来行妙道，善来住功德，善来趣佛果，未曾有疲倦。</p>
<p>善来德为体，善来法所滋，善来无边行，世间难可见。</p>
<p>善来离迷惑，世法不能染，利衰毁誉等，一切无分别。</p>
<p>善来施安乐，调柔堪受化；谄诳瞋慢心，一切悉除灭。</p>
<p>善来真佛子，普诣于十方，增长诸功德，调柔无懈倦。</p>
<p>善来三世智，遍知一切法，普生功德藏，修行不疲厌。</p>
<p>文殊德云等，一切诸佛子，令汝至我所，示汝无碍处。</p>
<p>具修菩萨行，普摄诸群生；如是广大人，今来至我所。</p>
<p>为求诸如来，清净之境界，问诸广大愿，而来至我所。</p>
<p>去来现在佛，所成诸行业，汝欲皆修学，而来至我所。</p>
<p>汝于善知识，欲求微妙法，欲受菩萨行，而来至我所。</p>
<p>汝念善知识，诸佛所称叹，令汝成菩提，而来至我所。</p>
<p>汝念善知识，生我如父母，养我如乳母，增我菩提分，</p>
<p>如医疗众疾，如天洒甘露，如日示正道，如月转净轮，</p>
<p>如山不动摇，如海无增减，如船师济渡，而来至我所。</p>
<p>汝观善知识，犹如大猛将，亦如大商主，又如大导师，</p>
<p>能建正法幢，能示佛功德，能灭诸恶道，能开善趣门，</p>
<p>能显诸佛身，能守诸佛藏，能持诸佛法，是故愿瞻奉。</p>
<p>欲满清净智，欲具端正身，欲生尊贵家，而来至我所。</p>
<p>汝等观此人，亲近善知识，随其所修学，一切应顺行。</p>
<p>以昔福因缘，文殊令发心，随顺无违逆，修行不懈倦。</p>
<p>父母与亲属，宫殿及财产，一切皆舍离，谦下求知识。</p>
<p>净治如是意，永离世间身，当生佛国土，受诸胜果报。</p>
<p>善财见众生，生老病死苦，为发大悲意，勤修无上道。</p>
<p>善财见众生，五趣常流转，为求金刚智，破彼诸苦轮。</p>
<p>善财见众生，心田甚荒秽，为除三毒刺，专求利智犁。</p>
<p>众生处痴暗，盲冥失正道；善财为导师，示其安隐处。</p>
<p>忍铠解脱乘，智慧为利剑，能于三有内，破诸烦恼贼。</p>
<p>善财法船师，普济诸含识，令过尔焰海，疾至净宝洲。</p>
<p>善财正觉日，智光大愿轮，周行法界空，普照群迷宅。</p>
<p>善财正觉月，白法悉圆满，慈定清凉光，等照众生心。</p>
<p>善财胜智海，依于直心住，菩提行渐深，出生众法宝。</p>
<p>善财大心龙，升于法界空，兴云霔甘泽，生成一切果。</p>
<p>善财燃法灯，信炷慈悲油，念器功德光，灭除三毒暗。</p>
<p>觉心迦罗逻，悲胞慈为肉，菩提分肢节，长于如来藏。</p>
<p>增长福德藏，清净智慧藏，开显方便藏，出生大愿藏。</p>
<p>如是大庄严，救护诸群生；一切天人中，难闻难可见。</p>
<p>如是智慧树，根深不可动，众行渐增长，普荫诸群生。</p>
<p>欲生一切德，欲问一切法，欲断一切疑，专求善知识。</p>
<p>欲破诸惑魔，欲除诸见垢，欲解众生缚，专求善知识。</p>
<p>当灭诸恶道，当示人天路，令修功德行，疾入涅槃城。</p>
<p>当度诸见难，当截诸见网，当枯爱欲水，当示三有道。</p>
<p>当为世依怙，当作世光明，当成三界师，示其解脱处。</p>
<p>亦当令世间，普离诸想著，普觉烦恼睡，普出爱欲泥。</p>
<p>当了种种法，当净种种刹；一切咸究竟，其心大欢喜。</p>
<p>汝行极调柔，汝心甚清净，所欲修功德，一切当圆满。</p>
<p>不久见诸佛，了达一切法，严净众刹海，成就大菩提。</p>
<p>当满诸行海，当知诸法海，当度众生海，如是修诸行。</p>
<p>当到功德岸，当生诸善品，当与佛子等，如是心决定。</p>
<p>当断一切惑，当净一切业，当伏一切魔，满足如是愿。</p>
<p>当生妙智道，当开正法道，不久当舍离，惑业诸苦道。</p>
<p>一切众生轮，沉迷诸有轮；汝当转法轮，令其断苦轮。</p>
<p>汝当持佛种，汝当净法种，汝当集僧种，三世悉周遍。</p>
<p>当断众爱网，当裂众见网，当救众苦网，当成此愿网。</p>
<p>当度众生界，当净国土界，当集智慧界，当成此心界。</p>
<p>当令众生喜，当令菩萨喜，当令诸佛喜，当成此欢喜。</p>
<p>当见一切趣，当见一切刹，当见一切法，当成此佛见。</p>
<p>当放破暗光，当放息热光，当放灭恶光，涤除三有苦。</p>
<p>当开天趣门，当开佛道门，当示解脱门，普使众生入。</p>
<p>当示于正道，当绝于邪道；如是勤修行，成就菩提道。</p>
<p>当修功德海，当度三有海；普使群生海，出于众苦海。</p>
<p>当于众生海，消竭烦恼海，令修诸行海，疾入大智海。</p>
<p>汝当增智海，汝当修行海；诸佛大愿海，汝当咸满足。</p>
<p>汝当入刹海，汝当观众海；汝当以智力，普饮诸法海。</p>
<p>当觐诸佛云，当起供养云，当听妙法云，当兴此愿云。</p>
<p>普游三有室，普坏众惑室，普入如来室，当行如是道。</p>
<p>普入三昧门，普游解脱门，普住神通门，周行于法界。</p>
<p>普现众生前，普对诸佛前，譬如日月光，当成如是力。</p>
<p>所行无动乱，所行无染著，如鸟行虚空，当成此妙用。</p>
<p>譬如因陀网，刹网如是住；汝当悉往诣，如风无所碍。</p>
<p>汝当入法界，遍往诸世界，普见三世佛，心生大欢喜。</p>
<p>汝于诸法门，已得及当得，应生大喜跃，无贪亦无厌。</p>
<p>汝是功德器，能随诸佛教，能修菩萨行，得见此奇特。</p>
<p>如是诸佛子，亿劫难可遇；况见其功德，所修诸妙道！</p>
<p>汝生于人中，大获诸善利，得见文殊等，无量诸功德。</p>
<p>已离诸恶道，已出诸难处，已超众苦患，善哉勿懈怠。</p>
<p>已离凡夫地，已住菩萨地，当满智慧地，速入如来地。</p>
<p>菩萨行如海，佛智同虚空，汝愿亦复然，应生大欣庆。</p>
<p>诸根不懈倦，志愿恒决定，亲近善知识，不久悉成满。</p>
<p>菩萨种种行，皆为调众生，普行诸法门，慎勿生疑惑。</p>
<p>汝具难思福，及以真实信；是故于今日，得见诸佛子。</p>
<p>汝见诸佛子，悉获广大利，一一诸大愿，一切咸信受。</p>
<p>汝于三有中，能修菩萨行；是故诸佛子，示汝解脱门。</p>
<p>非是法器人，与佛子同住，设经无量劫，莫知其境界。</p>
<p>汝见诸菩萨，得闻如是法，世间甚难有，应生大喜庆。</p>
<p>诸佛护念汝，菩萨摄受汝，能顺其教行，善哉住寿命。</p>
<p>已生菩萨家，已具菩萨德，已长如来种，当升灌顶位。</p>
<p>不久汝当得，与诸佛子等，见苦恼众生，悉置安隐处。</p>
<p>如下如是种，必获如是果，我今庆慰汝，汝应大欣悦。</p>
<p>无量诸菩萨，无量劫行道，未能成此行，今汝皆获得。</p>
<p>信乐坚进力，善财成此行；若有敬慕心，亦当如是学。</p>
<p>一切功德行，皆从愿欲生；善财已了知，常乐勤修习。</p>
<p>如龙布密云，必当霔大雨；菩萨起愿智，决定修诸行。</p>
<p>若有善知识，示汝普贤行；汝当好承事，慎勿生疑惑。</p>
<p>汝于无量劫，为欲妄舍身；今为求菩提，此舍方为善。</p>
<p>汝于无量劫，具受生死苦，不曾事诸佛，未闻如是行。</p>
<p>汝今得人身，值佛善知识，听受菩提行，云何不欢喜！</p>
<p>虽遇佛兴世，亦值善知识；其心不清净，不闻如是法。</p>
<p>若于善知识，信乐心尊重，离疑不疲厌，乃闻如是法。</p>
<p>若有闻此法，而兴誓愿心；当知如是人，已获广大利。</p>
<p>如是心清净，常得近诸佛，亦近诸菩萨，决定成菩提。</p>
<p>若入此法门，则具诸功德，永离众恶趣，不受一切苦。</p>
<p>不久舍此身，往生佛国土，常见十方佛，及以诸菩萨。</p>
<p>往因今净解，及事善友力，增长诸功德，如水生莲华。</p>
<p>乐事善知识，勤供一切佛，专心听闻法，常行勿懈倦。</p>
<p>汝是真法器，当具一切法，当修一切道，当满一切愿。</p>
<p>汝以信解心，而来礼敬我，不久当普入，一切诸佛会。</p>
<p>善哉真佛子，恭敬一切佛，不久具诸行，到佛功德岸。</p>
<p>汝当往大智，文殊师利所；彼当令汝得，普贤深妙行。”</p>
<p>尔时，弥勒菩萨摩诃萨在众会前，称赞善财大功德藏。善财闻已，欢喜踊跃，身毛皆竖，悲泣哽噎；起立合掌，恭敬瞻仰，绕无量匝。以文殊师利心念力故，众华、璎珞、种种妙宝不觉忽然自盈其手；善财欢喜，即以奉散弥勒菩萨摩诃萨上。</p>
<p>时，弥勒菩萨摩善财顶，为说颂言：</p>
<p>“善哉善哉真佛子，普策诸根无懈倦，不久当具诸功德，犹如文殊及与我。”</p>
<p>时，善财童子以颂答曰：</p>
<p>“我念善知识，亿劫难值遇；今得咸亲近，而来诣尊所。</p>
<p>我以文殊故，见诸难见者；彼大功德尊，愿速还瞻觐。”</p>
<h2 id="大方广佛华严经卷第七十八"><a href="#大方广佛华严经卷第七十八" class="headerlink" title="大方广佛华严经卷第七十八"></a>大方广佛华严经卷第七十八</h2><h3 id="入法界品第三十九之十九"><a href="#入法界品第三十九之十九" class="headerlink" title="入法界品第三十九之十九"></a>入法界品第三十九之十九</h3><p>尔时，善财童子合掌恭敬，重白弥勒菩萨摩诃萨言：“大圣，我已先发阿耨多罗三藐三菩提心，而我未知菩萨云何学菩萨行？云何修菩萨道？</p>
<p>“大圣，一切如来授尊者记，一生当得阿耨多罗三藐三菩提；若一生当得无上菩提，则已超越一切菩萨所住处，则已出过一切菩萨离生位，则已圆满一切波罗蜜，则已深入一切诸忍门，则已具足一切菩萨地，则已游戏一切解脱门，则已成就一切三昧法，则已通达一切菩萨行，则已证得一切陀罗尼辩才，则已于一切菩萨自在中而得自在，则已积集一切菩萨助道法，则已游戏智慧方便，则已出生大神通智，则已成就一切学处，则已圆满一切妙行，则已满足一切大愿，则已领受一切佛所记，则已了知一切诸乘门，则已堪受一切如来所护念，则已能摄一切佛菩提，则已能持一切佛法藏，则已能持一切诸佛菩萨秘密藏，则已能于一切菩萨众中为上首，则已能为破烦恼魔军大勇将，则已能作出生死旷野大导师，则已能作治诸惑重病大医王，则已能于一切众生中为最胜，则已能于一切世主中得自在，则已能于一切圣人中最第一，则已能于一切声闻、独觉中最增上，则已能于生死海中为船师，则已能布调伏一切众生网，则已能观一切众生根，则已能摄一切众生界，则已能守护一切菩萨众，则已能谈议一切菩萨事，则已能往诣一切如来所，则已能住止一切如来会，则已能现身一切众生前，则已能于一切世法无所染，则已能超越一切魔境界，则已能安住一切佛境界，则已能到一切菩萨无碍境，则已能精勤供养一切佛，则已与一切诸佛法同体性，已系妙法缯，已受佛灌顶，已住一切智，已能普生一切佛法，已能速践一切智位。</p>
<p>“大圣，菩萨云何学菩萨行？云何修菩萨道？随所修学，疾得具足一切佛法，悉能度脱所念众生，普能成满所发大愿，普能究竟所起诸行，普能安慰一切天人，不负自身，不断三宝，不虚一切佛菩萨种，能持一切诸佛法眼。如是等事，愿皆为说！”</p>
<p>尔时，弥勒菩萨摩诃萨观察一切道场众会，指示善财而作是言：“诸仁者，汝等见此长者子，今于我所问菩萨行诸功德不？诸仁者，此长者子，勇猛精进，志乐无杂，深心坚固，恒不退转；具胜希望，如救头燃，无有厌足；乐善知识，亲近供养，处处寻求，承事请法。诸仁者，此长者子，曩于福城受文殊教，展转南行求善知识，经由一百一十善知识已，然后而来至于我所，未曾暂起一念疲懈。</p>
<p>“诸仁者，此长者子甚为难有，趣向大乘，乘于大慧，发大勇猛，擐大悲甲，以大慈心救护众生，起大精进波罗蜜行，作大商主护诸众生，为大法船度诸有海，住于大道，集大法宝，修诸广大助道之法；如是之人，难可得闻，难可得见，难得亲近、同居、共行。何以故？此长者子发心救护一切众生，令一切众生，解脱诸苦，超诸恶趣，离诸险难，破无明暗，出生死野，息诸趣轮，度魔境界，不著世法，出欲淤泥，断贪鞅，解见缚，坏想宅，绝迷道，摧慢幢，拔惑箭，撤睡盖，裂爱网，灭无明，度有流，离谄幻，净心垢，断痴惑，出生死。</p>
<p>“诸仁者，此长者子，为被四流漂汩者，造大法船；为被见泥没溺者，立大法桥；为被痴暗昏迷者，燃大智灯；为行生死旷野者，开示圣道；为婴烦恼重病者，调和法药；为遭生、老、死苦者，饮以甘露，令其安隐；为入贪、恚、痴火者，沃以定水，使得清凉；多忧恼者，慰喻使安；系有狱者，晓诲令出；入见网者，开以智剑；住界城者，示诸脱门；在险难者，导安隐处；惧结贼者，与无畏法；堕恶趣者，授慈悲手；拘害蕴者，示涅槃城；界蛇所缠，解以圣道；著于六处空聚落者，以智慧光引之令出；住邪济者，令入正济；近恶友者，示其善友；乐凡法者，诲以圣法；著生死者，令其趣入一切智城。</p>
<p>“诸仁者，此长者子，恒以此行救护众生，发菩提心未尝休息，求大乘道曾无懈倦，饮诸法水不生厌足，恒勤积集助道之行，常乐清净一切法门，修菩萨行不舍精进，成满诸愿善行方便，见善知识情无厌足，事善知识身不疲懈，闻善知识所有教诲常乐顺行未曾违逆。</p>
<p>“诸仁者，若有众生能发阿耨多罗三藐三菩提心，是为希有；若发心已，又能如是精进方便集诸佛法，倍为希有；又能如是求菩萨道，又能如是净菩萨行，又能如是事善知识，又能如是如救头燃，又能如是顺知识教，又能如是坚固修行，又能如是集菩提分，又能如是不求一切名闻利养，又能如是不舍菩萨纯一之心，又能如是不乐家宅、不著欲乐、不恋父母亲戚知识，但乐追求菩萨伴侣，又能如是不顾身命，唯愿勤修一切智道，应知展转倍更难得。</p>
<p>“诸仁者，余诸菩萨经于无量百千万亿那由他劫，乃能满足菩萨愿行，乃能亲近诸佛菩提；此长者子，于一生内，则能净佛刹，则能化众生，则能以智慧深入法界，则能成就诸波罗蜜，则能增广一切诸行，则能圆满一切大愿，则能超出一切魔业，则能承事一切善友，则能清净诸菩萨道，则能具足普贤诸行。”</p>
<p>尔时，弥勒菩萨摩诃萨如是称叹善财童子种种功德，令无量百千众生发菩提心已，告善财言：“善哉！善哉！善男子，汝为饶益一切世间，汝为救护一切众生，汝为勤求一切佛法故，发阿耨多罗三藐三菩提心。</p>
<p>“善男子，汝获善利，汝善得人身，汝善住寿命，汝善值如来出现，汝善见文殊师利大善知识。汝身是善器，为诸善根之所润泽。汝为白法之所资持，所有解欲悉已清净，已为诸佛共所护念，已为善友共所摄受。何以故？</p>
<p>“善男子，菩提心者，犹如种子，能生一切诸佛法故；菩提心者，犹如良田，能长众生白净法故；菩提心者，犹如大地，能持一切诸世间故；菩提心者，犹如净水，能洗一切烦恼垢故；菩提心者，犹如大风，普于世间无所碍故；菩提心者，犹如盛火，能烧一切诸见薪故；菩提心者，犹如净日，普照一切诸世间故；菩提心者，犹如盛月，诸白净法悉圆满故；菩提心者，犹如明灯，能放种种法光明故；菩提心者，犹如净目，普见一切安危处故；菩提心者，犹如大道，普令得入大智城故；菩提心者，犹如正济，令其得离诸邪法故；菩提心者，犹如大车，普能运载诸菩萨故；菩提心者，犹如门户，开示一切菩萨行故；菩提心者，犹如宫殿，安住修习三昧法故；菩提心者，犹如园苑，于中游戏受法乐故；菩提心者，犹如舍宅，安隐一切诸众生故；菩提心者，则为所归，利益一切诸世间故；菩提心者，则为所依，诸菩萨行所依处故；菩提心者，犹如慈父，训导一切诸菩萨故；菩提心者，犹如慈母，生长一切诸菩萨故；菩提心者，犹如乳母，养育一切诸菩萨故；菩提心者，犹如善友，成益一切诸菩萨故；菩提心者，犹如君主，胜出一切二乘人故；菩提心者，犹如帝王，一切愿中得自在故；菩提心者，犹如大海，一切功德悉入中故；菩提心者，如须弥山，于诸众生心平等故；菩提心者，如铁围山，摄持一切诸世间故；菩提心者，犹如雪山，长养一切智慧药故；菩提心者，犹如香山，出生一切功德香故；菩提心者，犹如虚空，诸妙功德广无边故；菩提心者，犹如莲华，不染一切世间法故；菩提心者，如调慧象，其心善顺不犷戾故；菩提心者，如良善马，远离一切诸恶性故；菩提心者，如调御师，守护大乘一切法故；菩提心者，犹如良药，能治一切烦恼病故；菩提心者，犹如坑阱，陷没一切诸恶法故；菩提心者，犹如金刚，悉能穿彻一切法故；菩提心者，犹如香箧，能贮一切功德香故；菩提心者，犹如妙华，一切世间所乐见故；菩提心者，如白栴檀，除众欲热使清凉故；菩提心者，如黑沉香，能熏法界悉周遍故；菩提心者，如善见药王，能破一切烦恼病故；菩提心者，如毗笈摩药，能拔一切诸惑箭故；菩提心者，犹如帝释，一切主中最为尊故；菩提心者，如毗沙门，能断一切贫穷苦故；菩提心者，如功德天，一切功德所庄严故；菩提心者，如庄严具，庄严一切诸菩萨故；菩提心者，如劫烧火，能烧一切诸有为故；菩提心者，如无生根药，长养一切诸佛法故；菩提心者，犹如龙珠，能消一切烦恼毒故；菩提心者，如水清珠，能清一切烦恼浊故；菩提心者，如如意珠，周给一切诸贫乏故；菩提心者，如功德瓶，满足一切众生心故；菩提心者，如如意树，能雨一切庄严具故；菩提心者，如鹅羽衣，不受一切生死垢故；菩提心者，如白毡线，从本已来性清净故；菩提心者，如快利犁，能治一切众生田故；菩提心者，如那罗延，能摧一切我见敌故；菩提心者，犹如快箭，能破一切诸苦的故；菩提心者，犹如利矛，能穿一切烦恼甲故；菩提心者，犹如坚甲，能护一切如理心故；菩提心者，犹如利刀，能斩一切烦恼首故；菩提心者，犹如利剑，能断一切憍慢铠故；菩提心者，如勇将幢，能伏一切诸魔军故；菩提心者，犹如利锯，能截一切无明树故；菩提心者，犹如利斧，能伐一切诸苦树故；菩提心者，犹如兵仗，能防一切诸苦难故；菩提心者，犹如善手，防护一切诸度身故；菩提心者，犹如好足，安立一切诸功德故；菩提心者，犹如眼药，灭除一切无明翳故；菩提心者，犹如钳镊，能拔一切身见刺故；菩提心者，犹如卧具，息除生死诸劳苦故；菩提心者，如善知识，能解一切生死缚故；菩提心者，如好珍财，能除一切贫穷事故；菩提心者，如大导师，善知菩萨出要道故；菩提心者，犹如伏藏，出功德财无匮乏故；菩提心者，犹如涌泉，生智慧水无穷尽故；菩提心者，犹如明镜，普现一切法门像故；菩提心者，犹如莲华，不染一切诸罪垢故；菩提心者，犹如大河，流引一切度摄法故；菩提心者，如大龙王，能雨一切妙法雨故；菩提心者，犹如命根，任持菩萨大悲身故；菩提心者，犹如甘露，能令安住不死界故；菩提心者，犹如大网，普摄一切诸众生故；菩提心者，犹如罥索，摄取一切所应化故；菩提心者，犹如钩饵，出有渊中所居者故；菩提心者，如阿伽陀药，能令无病永安隐故；菩提心者，如除毒药，悉能消歇贪爱毒故；菩提心者，如善持咒，能除一切颠倒毒故；菩提心者，犹如疾风，能卷一切诸障雾故；菩提心者，如大宝洲，出生一切觉分宝故；菩提心者，如好种性，出生一切白净法故；菩提心者，犹如住宅，诸功德法所依处故；菩提心者，犹如市肆，菩萨商人贸易处故；菩提心者，如炼金药，能治一切烦恼垢故；菩提心者，犹如好蜜，圆满一切功德味故；菩提心者，犹如正道，令诸菩萨入智城故；菩提心者，犹如好器，能持一切白净法故；菩提心者，犹如时雨，能灭一切烦恼尘故；菩提心者，则为住处，一切菩萨所住处故；菩提心者，则为寿行，不取声闻解脱果故；菩提心者，如净琉璃，自性明洁无诸垢故；菩提心者，如帝青宝，出过世间二乘智故；菩提心者，如更漏鼓，觉诸众生烦恼睡故；菩提心者，如清净水，性本澄洁无垢浊故；菩提心者，如阎浮金，映夺一切有为善故；菩提心者，如大山王，超出一切诸世间故；菩提心者，则为所归，不拒一切诸来者故；菩提心者，则为义利，能除一切衰恼事故；菩提心者，则为妙宝，能令一切心欢喜故；菩提心者，如大施会，充满一切众生心故；菩提心者，则为尊胜，诸众生心无与等故；菩提心者，犹如伏藏，能摄一切诸佛法故；菩提心者，如因陀罗网，能伏烦恼阿修罗故；菩提心者，如婆楼那风，能动一切所应化故；菩提心者，如因陀罗火，能烧一切诸惑习故；菩提心者，如佛支提，一切世间应供养故。</p>
<p>“善男子，菩提心者，成就如是无量功德；举要言之，应知悉与一切佛法诸功德等。何以故？因菩提心出生一切诸菩萨行，三世如来从菩提心而出生故。是故，善男子，若有发阿耨多罗三藐三菩提心者，则已出生无量功德，普能摄取一切智道。</p>
<p>“善男子，譬如有人，得无畏药，离五恐怖。何等为五？所谓：火不能烧，毒不能中，刀不能伤，水不能漂，烟不能熏。菩萨摩诃萨亦复如是，得一切智菩提心药，贪火不烧，瞋毒不中，惑刀不伤，有流不漂，诸觉观烟不能熏害。</p>
<p>“善男子，譬如有人，得解脱药，终无横难。菩萨摩诃萨亦复如是，得菩提心解脱智药，永离一切生死横难。</p>
<p>“善男子，譬如有人，持摩诃应伽药，毒蛇闻气，即皆远去。菩萨摩诃萨亦复如是，持菩提心大应伽药，一切烦恼诸恶毒蛇，闻其气者，悉皆散灭。</p>
<p>“善男子，譬如有人，持无胜药，一切冤敌无能胜者。菩萨摩诃萨亦复如是，持菩提心无能胜药，悉能降伏一切魔军。</p>
<p>“善男子，譬如有人，持毗笈摩药，能令毒箭自然堕落。菩萨摩诃萨亦复如是，持菩提心毗笈摩药，令贪、恚、痴、诸邪见箭自然堕落。</p>
<p>“善男子，譬如有人，持善见药，能除一切所有诸病。菩萨摩诃萨亦复如是，持菩提心善见药王，悉除一切诸烦恼病。</p>
<p>“善男子，如有药树，名珊陀那，有取其皮以涂疮者，疮即除愈；然其树皮，随取随生，终不可尽。菩萨摩诃萨从菩提心生一切智树亦复如是，若有得见而生信者，烦恼业疮悉得消灭，一切智树初无所损。</p>
<p>“善男子，如有药树，名无生根，以其力故，增长一切阎浮提树。菩萨摩诃萨菩提心树亦复如是，以其力故，增长一切学与无学及诸菩萨所有善法。</p>
<p>“善男子，譬如有药，名阿蓝婆，若用涂身，身之与心咸有堪能。菩萨摩诃萨得菩提心阿蓝婆药亦复如是，令其身心增长善法。</p>
<p>“善男子，譬如有人，得念力药，凡所闻事忆持不忘。菩萨摩诃萨得菩提心念力妙药，悉能闻持一切佛法皆无忘失。</p>
<p>“善男子，譬如有药，名大莲华，其有服者住寿一劫。菩萨摩诃萨服菩提心大莲华药亦复如是，于无数劫，寿命自在。</p>
<p>“善男子，譬如有人，执翳形药，人与非人悉不能见。菩萨摩诃萨执菩提心翳形妙药，一切诸魔不能得见。</p>
<p>“善男子，如海有珠，名普集众宝，此珠若在，假使劫火焚烧世间，能令此海减于一滴，无有是处。菩萨摩诃萨菩提心珠亦复如是，住于菩萨大愿海中，若常忆持不令退失，能坏菩萨一善根者，终无是处；若退其心，一切善法即皆散灭。</p>
<p>“善男子，如有摩尼，名大光明，有以此珠璎珞身者，映蔽一切宝庄严具，所有光明悉皆不现。菩萨摩诃萨菩提心宝亦复如是，璎珞其身，映蔽一切二乘心宝，诸庄严具悉无光彩。</p>
<p>“善男子，如水清珠，能清浊水。菩萨摩诃萨菩提心珠亦复如是，能清一切烦恼垢浊。</p>
<p>“善男子，譬如有人，得住水宝，系其身上，入大海中，不为水害。菩萨摩诃萨亦复如是，得菩提心住水妙宝，入于一切生死海中，终不沉没。</p>
<p>“善男子，譬如有人，得龙宝珠，持入龙宫，一切龙蛇不能为害。菩萨摩诃萨亦复如是，得菩提心大龙宝珠，入欲界中，烦恼龙蛇不能为害。</p>
<p>“善男子，譬如帝释，著摩尼冠，映蔽一切诸余天众。菩萨摩诃萨亦复如是，著菩提心大愿宝冠，超过一切三界众生。</p>
<p>“善男子，譬如有人，得如意珠，除灭一切贫穷之苦。菩萨摩诃萨亦复如是，得菩提心如意宝珠，远离一切邪命怖畏。</p>
<p>“善男子，譬如有人，得日精珠，持向日光而生于火。菩萨摩诃萨亦复如是，得菩提心智日宝珠，持向智光而生智火。</p>
<p>“善男子，譬如有人，得月精珠，持向月光而生于水。菩萨摩诃萨亦复如是，得菩提心月精宝珠，持此心珠，鉴回向光，而生一切善根愿水。</p>
<p>“善男子，譬如龙王，首戴如意摩尼宝冠，远离一切怨敌怖畏。菩萨摩诃萨亦复如是，著菩提心大悲宝冠，远离一切恶道诸难。</p>
<p>“善男子，如有宝珠，名一切世间庄严藏，若有得者，令其所欲悉得充满，而此宝珠无所损减。菩提心宝亦复如是，若有得者，令其所愿悉得满足，而菩提心无有损减。</p>
<p>“善男子，如转轮王，有摩尼宝，置于宫中，放大光明，破一切暗。菩萨摩诃萨亦复如是，以菩提心大摩尼宝，住于欲界，放大智光，悉破诸趣无明黑暗。</p>
<p>“善男子，譬如帝青大摩尼宝，若有为此光明所触，即同其色。菩萨摩诃萨菩提心宝亦复如是，观察诸法回向善根，靡不即同菩提心色。</p>
<p>“善男子，如琉璃宝，于百千岁处不净中，不为臭秽之所染著，性本净故。菩萨摩诃萨菩提心宝亦复如是，于百千劫住欲界中，不为欲界过患所染，犹如法界性清净故。</p>
<p>“善男子，譬如有宝，名净光明，悉能映蔽一切宝色。菩萨摩诃萨菩提心宝亦复如是，悉能映蔽一切凡夫二乘功德。</p>
<p>“善男子，譬如有宝，名为火焰，悉能除灭一切暗冥。菩萨摩诃萨菩提心宝亦复如是，能灭一切无知暗冥。</p>
<p>“善男子，譬如海中有无价宝，商人采得，船载入城；诸余摩尼百千万种，光色、价值无与等者。菩提心宝亦复如是，住于生死大海之中，菩萨摩诃萨乘大愿船，深心相续，载之来入解脱城中，二乘功德无能及者。</p>
<p>“善男子，如有宝珠，名自在王，处阎浮洲，去日月轮四万由旬，日月宫中所有庄严，其珠影现悉皆具足。菩萨摩诃萨发菩提心净功德宝亦复如是，住生死中，照法界空，佛智日月一切功德悉于中现。</p>
<p>“善男子，如有宝珠，名自在王，日月光明所照之处，一切财宝、衣服等物，所有价值悉不能及。菩萨摩诃萨发菩提心自在王宝亦复如是，一切智光所照之处，三世所有天人、二乘漏无漏善一切功德皆不能及。</p>
<p>“善男子，海中有宝，名曰海藏，普现海中诸庄严事。菩萨摩诃萨菩提心宝亦复如是，普能显现一切智海诸庄严事。</p>
<p>“善男子，譬如天上阎浮檀金，唯除心王大摩尼宝，余无及者。菩萨摩诃萨发菩提心阎浮檀金亦复如是，除一切智心王大宝，余无及者。</p>
<p>“善男子，譬如有人，善调龙法，于诸龙中而得自在。菩萨摩诃萨亦复如是，得菩提心善调龙法，于诸一切烦恼龙中而得自在。</p>
<p>“善男子，譬如勇士，被执铠仗，一切冤敌无能降伏。菩萨摩诃萨亦复如是，被执菩提大心铠仗，一切业惑诸恶冤敌无能屈伏。</p>
<p>“善男子，譬如天上黑栴檀香，若烧一铢，其香普熏小千世界，三千世界满中珍宝所有价值皆不能及。菩萨摩诃萨菩提心香亦复如是，一念功德普熏法界，声闻、缘觉一切功德皆所不及。</p>
<p>“善男子，如白栴檀，若以涂身，悉能除灭一切热恼，令其身心普得清凉；菩萨摩诃萨菩提心香亦复如是，能除一切虚妄、分别、贪、恚、痴等诸惑热恼，令其具足智慧清凉。</p>
<p>“善男子，如须弥山，若有近者，即同其色。菩萨摩诃萨菩提心山亦复如是，若有近者，悉得同其一切智色。</p>
<p>“善男子，譬如波利质多罗树，其皮香气，阎浮提中若婆师迦、瞻卜迦，若苏摩那，如是等华所有香气皆不能及。菩萨摩诃萨菩提心树亦复如是，所发大愿功德之香，一切二乘无漏戒定、智慧解脱、解脱知见诸功德香悉不能及。</p>
<p>“善男子，譬如波利质多罗树，虽未开华，应知即是无量诸华出生之处。菩萨摩诃萨菩提心树亦复如是，虽未开发一切智华，应知即是无数天人众菩提华所生之处。</p>
<p>“善男子，譬如波利质多罗华，一日熏衣，瞻卜迦华、婆利师华、苏摩那华虽千岁熏亦不能及。菩萨摩诃萨菩提心华亦复如是，一生所熏诸功德香，普彻十方一切佛所，一切二乘无漏功德百千劫熏所不能及。</p>
<p>“善男子，如海岛中生椰子树，根、茎、枝、叶及以华果，一切众生恒取受用无时暂歇。菩萨摩诃萨菩提心树亦复如是，始从发起悲愿之心，乃至成佛，正法住世，常时利益一切世间无有间歇。</p>
<p>“善男子，如有药汁，名诃宅迦，人或得之，以其一两变千两铜，悉成真金，非千两铜能变此药。菩萨摩诃萨亦复如是，以菩提心回向智药，普变一切业惑等法，悉使成于一切智相，非业惑等能变其心。</p>
<p>“善男子，譬如小火，随所焚烧，其焰转炽。菩萨摩诃萨菩提心火亦复如是，随所攀缘，智焰增长。</p>
<p>“善男子，譬如一灯，燃百千灯，其本一灯无减无尽。菩萨摩诃萨菩提心灯亦复如是，普燃三世诸佛智灯，而其心灯无减无尽。</p>
<p>“善男子，譬如一灯，入于暗室，百千年暗悉能破尽。菩萨摩诃萨菩提心灯亦复如是，入于众生心室之内，百千万亿不可说劫诸业烦恼、种种暗障悉能除尽。</p>
<p>“善男子，譬如灯炷，随其大小而发光明；若益膏油，明终不绝。菩萨摩诃萨菩提心灯亦复如是，大愿为炷，光照法界；益大悲油，教化众生，庄严国土，施作佛事，无有休息。</p>
<p>“善男子，譬如他化自在天王，冠阎浮檀真金天冠，欲界天子诸庄严具皆不能及。菩萨摩诃萨亦复如是，冠菩提心大愿天冠，一切凡夫、二乘功德皆不能及。</p>
<p>“善男子，如师子王哮吼之时，师子儿闻皆增勇健，余兽闻之即皆窜伏。佛师子王菩提心吼应知亦尔，诸菩萨闻增长功德，有所得者闻皆退散。</p>
<p>“善男子，譬如有人，以师子筋而为乐弦；其音既奏，余弦悉绝。菩萨摩诃萨亦复如是，以如来师子波罗蜜身菩提心筋为法乐弦；其音既奏，一切五欲及以二乘诸功德弦悉皆断灭。</p>
<p>“善男子，譬如有人，以牛羊等种种诸乳，假使积集盈于大海，以师子乳一滴投中，悉令变坏，直过无碍。菩萨摩诃萨亦复如是，以如来师子菩提心乳，著无量劫业烦恼乳大海之中，悉令坏灭，直过无碍，终不住于二乘解脱。</p>
<p>“善男子，譬如迦陵频伽鸟，在卵[穀-禾+卵]中有大势力，一切诸鸟所不能及。菩萨摩诃萨亦复如是，于生死[穀-禾+卵]发菩提心，所有大悲功德势力，声闻、缘觉无能及者。</p>
<p>“善男子，如金翅鸟王子，初始生时，目则明利，飞则劲捷，一切诸鸟虽久成长无能及者。菩萨摩诃萨亦复如是，发菩提心，为佛王子，智慧清净，大悲勇猛，一切二乘虽百千劫久修道行所不能及。</p>
<p>“善男子，如有壮夫，手执利矛，刺坚密甲，直过无碍。菩萨摩诃萨亦复如是，执菩提心铦利快矛，刺诸邪见随眠密甲，悉能穿彻无有障碍。</p>
<p>“善男子，譬如摩诃那伽大力勇士，若奋威怒，于其额上必生疮疱；疮若未合，阎浮提中一切人民无能制伏。菩萨摩诃萨亦复如是，若起大悲，必定发于菩提之心；心未舍来，一切世间魔及魔民不能为害。</p>
<p>“善男子，譬如射师有诸弟子，虽未惯习其师技艺，然其智慧、方便、善巧，余一切人所不能及。菩萨摩诃萨初始发心亦复如是，虽未惯习一切智行，然其所有愿、智、解、欲，一切世间凡夫、二乘悉不能及。</p>
<p>“善男子，如人学射，先安其足，后习其法。菩萨摩诃萨亦复如是，欲学如来一切智道，先当安住菩提之心，然后修行一切佛法。</p>
<p>“善男子，譬如幻师，将作幻事，先当起意忆持幻法，然后所作悉得成就。菩萨摩诃萨亦复如是，将起一切诸佛菩萨神通幻事，先当起意发菩提心，然后一切悉得成就。</p>
<p>“善男子，譬如幻术，无色现色。菩萨摩诃萨菩提心相亦复如是，虽无有色，不可睹见，然能普于十方法界示现种种功德庄严。</p>
<p>“善男子，譬如猫狸，才见于鼠，鼠即入穴不敢复出。菩萨摩诃萨发菩提心亦复如是，暂以慧眼观诸惑业，皆即窜匿不复出生。</p>
<p>“善男子，譬如有人，著阎浮金庄严之具，映蔽一切皆如聚墨。菩萨摩诃萨亦复如是，著菩提心庄严之具，映蔽一切凡夫二乘功德庄严悉无光色。</p>
<p>“善男子，如好磁石，少分之力，即能吸坏诸铁钩锁。菩萨摩诃萨发菩提心亦复如是，若起一念，悉能坏灭一切见欲无明钩锁。</p>
<p>“善男子，如有磁石，铁若见之，即皆散去，无留住者。菩萨摩诃萨发菩提心亦复如是，诸业烦恼、二乘解脱，若暂见之，即皆散灭，亦无住者。</p>
<p>“善男子，譬如有人，善入大海，一切水族无能为害；假使入于摩竭鱼口，亦不为彼之所吞噬。菩萨摩诃萨亦复如是，发菩提心入生死海，诸业烦恼不能为害；假使入于声闻、缘觉实际法中，亦不为其之所留难。</p>
<p>“善男子，譬如有人，饮甘露浆，一切诸物不能为害。菩萨摩诃萨亦复如是，饮菩提心甘露法浆，不堕声闻、辟支佛地，以具广大悲愿力故。</p>
<p>“善男子，譬如有人，得安缮那药以涂其目，虽行人间，人所不见。菩萨摩诃萨亦复如是，得菩提心安缮那药，能以方便入魔境界，一切众魔所不能见。</p>
<p>“善男子，譬如有人，依附于王，不畏余人。菩萨摩诃萨亦复如是，依菩提心大势力王，不畏障、盖、恶道之难。</p>
<p>“善男子，譬如有人，住于水中，不畏火焚。菩萨摩诃萨亦复如是，住菩提心善根水中，不畏二乘解脱智火。</p>
<p>“善男子，譬如有人，依倚猛将，即不怖畏一切冤敌。菩萨摩诃萨亦复如是，依菩提心勇猛大将，不畏一切恶行冤敌。</p>
<p>“善男子，如释天王，执金刚杵，摧伏一切阿修罗众。菩萨摩诃萨亦复如是，持菩提心金刚之杵，摧伏一切诸魔外道。</p>
<p>“善男子，譬如有人，服延龄药，长得充健，不老不瘦。菩萨摩诃萨亦复如是，服菩提心延龄之药，于无数劫修菩萨行，心无疲厌亦无染著。</p>
<p>“善男子，譬如有人，调和药汁，必当先取好清净水。菩萨摩诃萨亦复如是，欲修菩萨一切行愿，先当发起菩提之心。</p>
<p>“善男子，如人护身，先护命根。菩萨摩诃萨亦复如是，护持佛法，亦当先护菩提之心。</p>
<p>“善男子，譬如有人，命根若断，不能利益父母、宗亲。菩萨摩诃萨亦复如是，舍菩提心，不能利益一切众生，不能成就诸佛功德。</p>
<p>“善男子，譬如大海，无能坏者。菩提心海亦复如是，诸业烦恼、二乘之心所不能坏。</p>
<p>“善男子，譬如日光，星宿光明不能映蔽。菩提心日亦复如是，一切二乘无漏智光所不能蔽。</p>
<p>“善男子，如王子初生，即为大臣之所尊重，以种性自在故。菩萨摩诃萨亦复如是，于佛法中发菩提心，即为耆宿久修梵行声闻、缘觉所共尊重，以大悲自在故。</p>
<p>“善男子，譬如王子，年虽幼稚，一切大臣皆悉敬礼。菩萨摩诃萨亦复如是，虽初发心修菩萨行，二乘耆旧皆应敬礼。</p>
<p>“善男子，譬如王子，虽于一切臣佐之中未得自在，已具王相，不与一切诸臣佐等，以生处尊胜故。菩萨摩诃萨亦复如是，虽于一切业烦恼中未得自在，然已具足菩提之相，不与一切二乘齐等，以种性第一故。</p>
<p>“善男子，譬如清净摩尼妙宝，眼有翳故见为不净。菩萨摩诃萨菩提心宝亦复如是，无智不信谓为不净。</p>
<p>“善男子，譬如有药，为咒所持，若有众生见、闻、同住，一切诸病皆得消灭。菩萨摩诃萨菩提心药亦复如是，一切善根、智慧、方便、菩萨愿智共所摄持，若有众生见、闻、同住、忆念之者，诸烦恼病悉得除灭。</p>
<p>“善男子，譬如有人，常持甘露，其身毕竟不变不坏。菩萨摩诃萨亦复如是，若常忆持菩提心甘露，令愿智身毕竟不坏。</p>
<p>“善男子，如机关木人，若无有楔，身即离散，不能运动。菩萨摩诃萨亦复如是，无菩提心，行即分散，不能成就一切佛法。</p>
<p>“善男子，如转轮王，有沉香宝，名曰象藏；若烧此香，王四种兵悉腾虚空。菩萨摩诃萨菩提心香亦复如是，若发此意，即令菩萨一切善根永出三界，行如来智无为空中。</p>
<p>“善男子，譬如金刚，唯从金刚处及金处生，非余宝处生。菩萨摩诃萨菩提心金刚亦复如是，唯从大悲救护众生金刚处、一切智智殊胜境界金处而生，非余众生善根处生。</p>
<p>“善男子，譬如有树，名曰无根，不从根生，而枝、叶、华、果悉皆繁茂。菩萨摩诃萨菩提心树亦复如是，无根可得，而能长养一切智智神通大愿；枝、叶、华、果，扶疏荫映，普覆世间。</p>
<p>“善男子，譬如金刚，非劣恶器及以破器所能容持，唯除全具上妙之器。菩提心金刚亦复如是，非下劣众生悭、嫉、破戒、懈怠、妄念、无智器中所能容持，亦非退失殊胜志愿、散乱、恶觉众生器中所能容持，唯除菩萨深心宝器。</p>
<p>“善男子，譬如金刚，能穿众宝。菩提心金刚亦复如是，悉能穿彻一切法宝。</p>
<p>“善男子，譬如金刚，能坏众山。菩提心金刚亦复如是，悉能摧坏诸邪见山。</p>
<p>“善男子，譬如金刚，虽破不全，一切众宝犹不能及。菩提心金刚亦复如是，虽复志劣，少有亏损，犹胜一切二乘功德。</p>
<p>“善男子，譬如金刚，虽有损缺，犹能除灭一切贫穷。菩提心金刚亦复如是，虽有损缺，不进诸行，犹能舍离一切生死。</p>
<p>“善男子，如少金刚，悉能破坏一切诸物。菩提心金刚亦复如是，入少境界，即破一切无知诸惑。</p>
<p>“善男子，譬如金刚，非凡人所得。菩提心金刚亦复如是，非劣意众生之所能得。</p>
<p>“善男子，譬如金刚，不识宝人不知其能、不得其用。菩提心金刚亦复如是，不知法人不了其能、不得其用。</p>
<p>“善男子，譬如金刚，无能销灭。菩提心金刚亦复如是，一切诸法无能销灭。</p>
<p>“善男子，如金刚杵，诸大力人皆不能持，唯除有大那罗延力。菩提之心亦复如是，一切二乘皆不能持，唯除菩萨广大因缘坚固善力。</p>
<p>“善男子，譬如金刚，一切诸物无能坏者，而能普坏一切诸物，然其体性无所损减。菩提之心亦复如是，普于三世无数劫中，教化众生，修行苦行，声闻、缘觉所不能者咸能作之，然其毕竟无有疲厌亦无损坏。</p>
<p>“善男子，譬如金刚，余不能持，唯金刚地之所能持。菩提之心亦复如是，声闻、缘觉皆不能持，唯除趣向萨婆若者。</p>
<p>“善男子，如金刚器，无有瑕缺用盛于水，永不渗漏而入于地。菩提心金刚器亦复如是，盛善根水，永不渗漏，令入诸趣。</p>
<p>“善男子，如金刚际，能持大地，不令坠没。菩提之心亦复如是，能持菩萨一切行愿，不令坠没入于三界。</p>
<p>“善男子，譬如金刚，久处水中，不烂不湿。菩提之心亦复如是，于一切劫处，在生死业惑水中，无坏无变。</p>
<p>“善男子，譬如金刚，一切诸火不能烧燃、不能令热。菩提之心亦复如是，一切生死诸烦恼火不能烧燃、不能令热。</p>
<p>“善男子，譬如三千世界之中金刚座上，能持诸佛坐于道场、降伏诸魔、成等正觉，非是余座之所能持。菩提心座亦复如是，能持菩萨一切愿行、诸波罗蜜、诸忍、诸地、回向、受记、修习菩提助道之法、供养诸佛、闻法受行，一切余心所不能持。</p>
<p>“善男子，菩提心者，成就如是无量无边乃至不可说不可说殊胜功德。若有众生发阿耨多罗三藐三菩提心，则获如是胜功德法。是故，善男子，汝获善利！汝发阿耨多罗三藐三菩提心，求菩萨行，已得如是大功德故。</p>
<p>“善男子，如汝所问：菩萨云何学菩萨行、修菩萨道？善男子，汝可入此毗卢遮那庄严藏大楼阁中周遍观察，则能了知学菩萨行，学已成就无量功德。”</p>
<h2 id="大方广佛华严经卷第七十九"><a href="#大方广佛华严经卷第七十九" class="headerlink" title="大方广佛华严经卷第七十九"></a>大方广佛华严经卷第七十九</h2><h3 id="入法界品第三十九之二十"><a href="#入法界品第三十九之二十" class="headerlink" title="入法界品第三十九之二十"></a>入法界品第三十九之二十</h3><p>尔时，善财童子恭敬右绕弥勒菩萨摩诃萨已，而白之言：“唯愿大圣开楼阁门，令我得入！”</p>
<p>时，弥勒菩萨前诣楼阁，弹指出声，其门即开，命善财入。善财心喜，入已还闭。</p>
<p>见其楼阁广博无量同于虚空，阿僧祇宝以为其地；阿僧祇宫殿、阿僧祇门闼、阿僧祇窗牖、阿僧祇阶陛、阿僧祇栏楯、阿僧祇道路，皆七宝成；阿僧祇幡、阿僧祇幢、阿僧祇盖，周回间列；阿僧祇众宝璎珞、阿僧祇真珠璎珞、阿僧祇赤真珠璎珞、阿僧祇师子珠璎珞，处处垂下；阿僧祇半月、阿僧祇缯带、阿僧祇宝网，以为严饰；阿僧祇宝铎风动成音，散阿僧祇天诸杂华，悬阿僧祇天宝鬘带，严阿僧祇众宝香炉，雨阿僧祇细末金屑，悬阿僧祇宝镜，燃阿僧祇宝灯，布阿僧祇宝衣，列阿僧祇宝帐，设阿僧祇宝坐，阿僧祇宝缯以敷座上；阿僧祇阎浮檀金童女像、阿僧祇杂宝诸形像、阿僧祇妙宝菩萨像，处处充遍；阿僧祇众鸟出和雅音；阿僧祇宝优钵罗华、阿僧祇宝波头摩华、阿僧祇宝拘物头华、阿僧祇宝芬陀利华，以为庄严；阿僧祇宝树次第行列，阿僧祇摩尼宝放大光明。如是等无量阿僧祇诸庄严具，以为庄严。又见其中，有无量百千诸妙楼阁，一一严饰悉如上说；广博严丽皆同虚空，不相障碍亦无杂乱。善财童子于一处中见一切处，一切诸处悉如是见。</p>
<p>尔时，善财童子见毗卢遮那庄严藏楼阁如是种种不可思议自在境界，生大欢喜，踊跃无量，身心柔软，离一切想，除一切障，灭一切惑，所见不忘，所闻能忆，所思不乱，入于无碍解脱之门。普运其心，普见一切，普申敬礼，才始稽首，以弥勒菩萨威神之力，自见其身遍在一切诸楼阁中，具见种种不可思议自在境界。</p>
<p>所谓：或见弥勒菩萨初发无上菩提心时如是名字、如是种族，如是善友之所开悟，令其种植如是善根、住如是寿、在如是劫、值如是佛、处于如是庄严刹土、修如是行、发如是愿；彼诸如来如是众会、如是寿命，经尔许时亲近供养。──悉皆明见。</p>
<p>或见弥勒最初证得慈心三昧，从是已来，号为慈氏；或见弥勒修诸妙行，成满一切诸波罗蜜；或见得忍，或见住地，或见成就清净国土，或见护持如来正教，为大法师，得无生忍，某时、某处、某如来所受于无上菩提之记。</p>
<p>或见弥勒为转轮王，劝诸众生住十善道；或为护世，饶益众生；或为释天，呵责五欲；或为焰摩天王，赞不放逸；或为兜率天王，称叹一生菩萨功德；或为化乐天王，为诸天众现诸菩萨变化庄严；或为他化自在天王，为诸天众演说一切诸佛之法；或作魔王，说一切法皆悉无常；或为梵王，说诸禅定无量喜乐；或为阿修罗王，入大智海，了法如幻，为其众会常演说法，断除一切憍慢醉傲。</p>
<p>或复见其处阎罗界，放大光明，救地狱苦；或见在于饿鬼之处，施诸饮食，济彼饥渴；或见在于畜生之道，种种方便，调伏众生。</p>
<p>或复见为护世天王众会说法，或复见为忉利天王众会说法，或复见为焰摩天王众会说法，或复见为兜率天王众会说法，或复见为化乐天王众会说法，或复见为他化自在天王众会说法，或复见为大梵王众会说法，或复见为龙王众会说法，或复见为夜叉、罗刹王众会说法，或复见为乾闼婆、紧那罗王众会说法，或复见为阿修罗、陀那婆王众会说法，或复见为迦楼罗、摩睺罗伽王众会说法，或复见为其余一切人非人等众会说法，或复见为声闻众会说法，或复见为缘觉众会说法，或复见为初发心乃至一生所系已灌顶者诸菩萨众而演说法。</p>
<p>或见赞说初地乃至十地所有功德，或见赞说满足一切诸波罗蜜，或见赞说入诸忍门，或见赞说诸大三昧门，或见赞说甚深解脱门，或见赞说诸禅三昧神通境界，或见赞说诸菩萨行，或见赞说诸大誓愿，或见与诸同行菩萨赞说世间资生工巧种种方便利众生事，或见与诸一生菩萨赞说一切佛灌顶门。</p>
<p>或见弥勒于百千年，经行、读诵、书写经卷，勤求观察，为众说法，或入诸禅四无量心，或入遍处及诸解脱，或入三昧以方便力现诸神变。</p>
<p>或见诸菩萨入变化三昧，各于其身一一毛孔，出于一切变化身云；或见出天众身云，或见出龙众身云，或见出夜叉、乾闼婆、紧那罗、阿修罗、迦楼罗、摩睺罗伽、释、梵、护世、转轮圣王、小王、王子、大臣、官属、长者、居士身云，或见出声闻、缘觉及诸菩萨、如来身云，或见出一切众生身云。</p>
<p>或见出妙音，赞诸菩萨种种法门。所谓：赞说菩提心功德门；赞说檀波罗蜜乃至智波罗蜜功德门；赞说诸摄、诸禅、诸无量心，及诸三昧、三摩钵底、诸通、诸明、总持、辩才、诸谛、诸智、止观、解脱、诸缘、诸依、诸说法门；赞说念、处、正勤、神足、根、力、七菩提分、八圣道分、诸声闻乘、诸独觉乘、诸菩萨乘、诸地、诸忍、诸行、诸愿，如是等一切诸功德门。</p>
<p>或复于中，见诸如来，大众围绕；亦见其佛生处、种姓、身形、寿命、刹劫、名号、说法利益、教住久近，乃至所有道场众会种种不同，悉皆明见。</p>
<p>又复于彼庄严藏内诸楼阁中，见一楼阁，高广严饰，最上无比；于中悉见三千世界百亿四天下、百亿兜率陀天，一一皆有弥勒菩萨降神诞生、释梵天王捧持顶戴、游行七步、观察十方、大师子吼、现为童子、居处宫殿、游戏园苑、为一切智出家苦行、示受乳糜、往诣道场、降伏诸魔、成等正觉、观菩提树、梵王劝请转正法轮、升天宫殿而演说法、劫数寿量、众会庄严、所净国土、所修行愿、教化成熟众生方便、分布舍利、住持教法，皆悉不同。</p>
<p>尔时，善财自见其身，在彼一切诸如来所；亦见于彼一切众会、一切佛事，忆持不忘，通达无碍。复闻一切诸楼阁内，宝网铃铎及诸乐器，皆悉演畅不可思议微妙法音，说种种法。所谓：或说菩萨发菩提心，或说修行波罗蜜行，或说诸愿，或说诸地，或说恭敬供养如来，或说庄严诸佛国土，或说诸佛说法差别。如上所说一切佛法，悉闻其音，敷畅辩了。</p>
<p>又闻某处，有某菩萨，闻某法门，某善知识之所劝导发菩提心，于某劫、某刹、某如来所、某大众中，闻于某佛如是功德，发如是心，起如是愿，种于如是广大善根；经若干劫修菩萨行，于尔许时当成正觉，如是名号，如是寿量，如是国土，具足庄严，满如是愿，化如是众，如是声闻、菩萨众会；般涅槃后，正法住世，经尔许劫，利益如是无量众生。</p>
<p>或闻某处，有某菩萨，布施、持戒、忍辱、精进、禅定、智慧，修习如是诸波罗蜜。或闻某处有某菩萨，为求法故，弃舍王位及诸珍宝、妻子、眷属、手、足、头、目，一切身分皆无所吝。或闻某处，有某菩萨，守护如来所说正法，为大法师，广行法施，建法幢，吹法蠡，击法鼓，雨法雨，造佛塔庙，作佛形像，施诸众生一切乐具。或闻某处，有某如来，于某劫中，成等正觉，如是国土，如是众会，如是寿命，说如是法，满如是愿，教化如是无量众生。</p>
<p>善财童子闻如是等不可思议微妙法音，身心欢喜，柔软悦怿，即得无量诸总持门、诸辩才门、诸禅、诸忍、诸愿、诸度、诸通、诸明，及诸解脱、诸三昧门。</p>
<p>又见一切诸宝镜中种种形像。所谓：或见诸佛众会道场，或见菩萨众会道场，或见声闻众会道场，或见缘觉众会道场，或见净世界，或见不净世界，或见净不净世界，或见不净净世界，或见有佛世界，或见无佛世界，或见小世界，或见中世界，或见大世界，或见因陀罗网世界，或见覆世界，或见仰世界，或见平坦世界，或见地狱、畜生、饿鬼所住世界，或见天人充满世界。于如是等诸世界中，见有无数大菩萨众，或行或坐作诸事业，或起大悲怜愍众生，或造诸论利益世间，或受或持，或书或诵，或问或答，三时忏悔，回向发愿。</p>
<p>又见一切诸宝柱中，放摩尼王大光明网，或青、或黄、或赤、或白、或玻璃色、或水精色、或帝青色、或虹霓色、或阎浮檀金色，或作一切诸光明色。</p>
<p>又见彼阎浮檀金童女及众宝像，或以其手而执华云，或执衣云，或执幢幡，或执鬘盖，或持种种涂香、末香，或持上妙摩尼宝网，或垂金锁，或挂璎珞，或举其臂捧庄严具，或低其首垂摩尼冠，曲躬瞻仰，目不暂舍。</p>
<p>又见彼真珠璎珞，常出香水，具八功德；琉璃、璎珞，百千光明，同时照耀；幢、幡、网、盖，如是等物，一切皆以众宝庄严。</p>
<p>又复见彼优钵罗华、波头摩华、拘物头华、芬陀利华，各各生于无量诸华，或大一手，或长一肘，或复纵广犹如车轮，一一华中皆悉示现种种色像以为严饰。所谓：男色像、女色像、童男色像、童女色像、释、梵、护世、天、龙、夜叉、乾闼婆、阿修罗、迦楼罗、紧那罗、摩睺罗伽、声闻、缘觉及诸菩萨。如是一切众生色像，皆悉合掌，曲躬礼敬。</p>
<p>亦见如来结跏趺坐，三十二相庄严其身。</p>
<p>又复见彼净琉璃地，一一步间，现不思议种种色像。所谓：世界色像、菩萨色像、如来色像及诸楼阁庄严色像。</p>
<p>又于宝树枝、叶、华、果一一事中，悉见种种半身色像。所谓：佛半身色像、菩萨半身色像，天、龙、夜叉，乃至护世、转轮圣王、小王、王子、大臣、官长，及以四众半身色像。其诸色像，或执华鬘，或执璎珞，或持一切诸庄严具；或有曲躬合掌礼敬，一心瞻仰，目不暂舍；或有赞叹，或入三昧。其身悉以相好庄严，普放种种诸色光明，所谓：金色光明、银色光明、珊瑚色光明、兜沙罗色光明、帝青色光明、毗卢遮那宝色光明、一切众宝色光明、瞻波迦华色光明。</p>
<p>又见诸楼阁半月像中，出阿僧祇日月星宿种种光明普照十方。</p>
<p>又见诸楼阁周回四壁，一一步内，一切众宝以为庄严。一一宝中，皆现弥勒曩劫修行菩萨道时，或施头目，或施手足、唇舌、牙齿、耳鼻、血肉、皮肤、骨髓乃至爪发，如是一切，悉皆能舍；妻妾、男女、城邑、聚落、国土、王位，随其所须，尽皆施与。处牢狱者，令得出离；被系缚者，使其解脱；有疾病者，为其救疗；入邪径者，示其正道。或为船师，令度大海；或为马王，救护恶难；或为大仙，善说诸论；或为轮王，劝修十善；或为医王，善疗众病；或孝顺父母，或亲近善友，或作声闻，或作缘觉，或作菩萨，或作如来，教化调伏一切众生；或为法师，奉行佛教，受持读诵，如理思惟，立佛支提，作佛形像，若自供养，若劝于他，涂香散华，恭敬礼拜。如是等事，相续不绝。或见坐于师子之座，广演说法，劝诸众生安住十善，一心归向佛、法、僧宝，受持五戒及八斋戒，出家听法，受持读诵，如理修行。</p>
<p>乃至见于弥勒菩萨，百千亿那由他阿僧祇劫，修行诸度一切色像；又见弥勒曾所承事诸善知识，悉以一切功德庄严；亦见弥勒在彼一一善知识所，亲近供养，受行其教，乃至住于灌顶之地。</p>
<p>时，诸知识告善财言：“善来童子！汝观此菩萨不思议事，莫生疲厌。”</p>
<p>尔时，善财童子得不忘失忆念力故，得见十方清净眼故，得善观察无碍智故，得诸菩萨自在智故，得诸菩萨已入智地广大解故，于一切楼阁一一物中，悉见如是及余无量不可思议自在境界诸庄严事。</p>
<p>譬如有人，于睡梦中见种种物，所谓：城邑、聚落、宫殿、园苑、山林、河池、衣服、饮食乃至一切资生之具；或见自身父母兄弟、内外亲属；或见大海须弥山王，乃至一切诸天宫殿、阎浮提等四天下事；或见其身形量广大百千由旬，房舍、衣服悉皆相称，谓于昼日经无量时不眠不寝受诸安乐。从睡觉已，乃知是梦，而能明记所见之事。善财童子亦复如是，以弥勒菩萨力所持故，知三界法皆如梦故，灭诸众生狭劣想故，得无障碍广大解故，住诸菩萨胜境界故，入不思议方便智故，能见如是自在境界。</p>
<p>譬如有人，将欲命终，见随其业所受报相：行恶业者，见于地狱、畜生、饿鬼所有一切众苦境界，或见狱卒手持兵仗或瞋或骂囚执将去，亦闻号叫、悲叹之声，或见灰河，或见镬汤，或见刀山，或见剑树，种种逼迫，受诸苦恼；作善业者，即见一切诸天宫殿无量天众、天诸采女，种种衣服具足庄严，宫殿、园林尽皆妙好。身虽未死，而由业力见如是事。善财童子亦复如是，以菩萨业不思议力，得见一切庄严境界。</p>
<p>譬如有人，为鬼所持，见种种事，随其所问，悉皆能答。善财童子亦复如是，菩萨智慧之所持故，见彼一切诸庄严事，若有问者，靡不能答。</p>
<p>譬如有人，为龙所持，自谓是龙，入于龙宫，于少时间，自谓已经日月年载。善财童子亦复如是，以住菩萨智慧想故，弥勒菩萨所加持故，于少时间谓无量劫。</p>
<p>譬如梵宫，名庄严藏，于中悉见三千世界一切诸物不相杂乱。善财童子亦复如是，于楼观中，普见一切庄严境界种种差别不相杂乱。</p>
<p>譬如比丘，入遍处定，若行、若住、若坐、若卧，随所入定，境界现前。善财童子亦复如是，入于楼观，一切境界悉皆明了。</p>
<p>譬如有人，于虚空中见乾闼婆城具足庄严，悉分别知，无有障碍；譬如夜叉宫殿与人宫殿，同在一处而不相杂，各随其业，所见不同；譬如大海，于中悉见三千世界一切色像；譬如幻师，以幻力故，现诸幻事种种作业。善财童子亦复如是，以弥勒菩萨威神力故，及不思议幻智力故，能以幻智知诸法故，得诸菩萨自在力故，见楼阁中一切庄严自在境界。</p>
<p>尔时，弥勒菩萨摩诃萨即摄神力入楼阁中，弹指作声，告善财言：“善男子起！法性如是！此是菩萨知诸法智，因缘聚集所现之相，如是自性，如幻、如梦、如影、如像，悉不成就。”尔时，善财闻弹指声，从三昧起。</p>
<p>弥勒告言：“善男子，汝住菩萨不可思议自在解脱，受诸菩萨三昧喜乐，能见菩萨神力所持、助道所流、愿智所现种种上妙庄严宫殿；见菩萨行，闻菩萨法，知菩萨德，了如来愿。”</p>
<p>善财白言：“唯然！圣者，是善知识加被忆念威神之力。圣者，此解脱门，其名何等？”</p>
<p>弥勒告言：“善男子，此解脱门，名入三世一切境界不忘念智庄严藏。善男子，此解脱门中，有不可说不可说解脱门，一生菩萨之所能得。”</p>
<p>善财问言：“此庄严事，何处去耶？”</p>
<p>弥勒答言：“于来处去。”</p>
<p>曰：“从何处来？”</p>
<p>曰：“从菩萨智慧神力中来，依菩萨智慧神力而住，无有去处，亦无住处，非集非常，远离一切。善男子，如龙王降雨，不从身出，不从心出，无有积集，而非不见；但以龙王心念力故，霈然洪霔，周遍天下，如是境界不可思议。善男子，彼庄严事亦复如是，不住于内，亦不住外，而非不见；但由菩萨威神之力、汝善根力，见如是事。善男子，譬如幻师作诸幻事，无所从来，无所至去；虽无来去，以幻力故，分明可见。彼庄严事亦复如是，无所从来，亦无所去；虽无来去，然以惯习不可思议幻智力故，及由往昔大愿力故，如是显现。”</p>
<p>善财童子言：“大圣从何处来？”</p>
<p>弥勒言：“善男子，诸菩萨无来无去，如是而来；无行无住，如是而来；无处无著，不没不生，不住不迁，不动不起，无恋无著，无业无报，无起无灭，不断不常，如是而来。善男子，菩萨从大悲处来，为欲调伏诸众生故；从大慈处来，为欲救护诸众生故；从净戒处来，随其所乐而受生故；从大愿处来，往昔愿力之所持故；从神通处来，于一切处随乐现故；从无动摇处来，恒不舍离一切佛故；从无取舍处来，不役身心使往来故；从智慧方便处来，随顺一切诸众生故；从示现变化处来，犹如影像而化现故。</p>
<p>“然，善男子，汝问于我从何处来者。善男子，我从生处摩罗提国而来于此。善男子，彼有聚落，名为房舍；有长者子，名瞿波罗。为化其人，令入佛法，而住于彼；又为生处一切人民随所应化而为说法，亦为父母及诸眷属、婆罗门等演说大乘，令其趣入故住于彼。而从彼来。”</p>
<p>善财童子言：“圣者，何者是菩萨生处？”</p>
<p>答言：“善男子，菩萨有十种生处。何者为十？善男子，菩提心是菩萨生处，生菩萨家故；深心是菩萨生处，生善知识家故；诸地是菩萨生处，生波罗蜜家故；大愿是菩萨生处，生妙行家故；大悲是菩萨生处，生四摄家故；如理观察是菩萨生处，生般若波罗蜜家故；大乘是菩萨生处，生方便善巧家故；教化众生是菩萨生处，生佛家故；智慧方便是菩萨生处，生无生法忍家故；修行一切法是菩萨生处，生过、现、未来一切如来家故。</p>
<p>“善男子，菩萨摩诃萨，以般若波罗蜜为母，方便善巧为父，檀波罗蜜为乳母，尸波罗蜜为养母，忍波罗蜜为庄严具，勤波罗蜜为养育者，禅波罗蜜为浣濯人，善知识为教授师，一切菩提分为伴侣，一切善法为眷属，一切菩萨为兄弟，菩提心为家，如理修行为家法，诸地为家处，诸忍为家族，大愿为家教，满足诸行为顺家法，劝发大乘为绍家业，法水灌顶一生所系菩萨为王太子，成就菩提为能净家族。</p>
<p>“善男子，菩萨如是超凡夫地，入菩萨位，生如来家，住佛种性，能修诸行，不断三宝，善能守护菩萨种族，净菩萨种，生处尊胜，无诸过恶，一切世间天、人、魔、梵、沙门、婆罗门恭敬赞叹。</p>
<p>“善男子，菩萨摩诃萨生于如是尊胜家已，知一切法如影像故，于诸世间无所恶贱；知一切法如变化故，于诸有趣无所染著；知一切法无有我故，教化众生心无疲厌；以大慈悲为体性故，摄受众生不觉劳苦；了达生死犹如梦故，经一切劫而无怖畏；了知诸蕴皆如幻故，示现受生而无疲厌；知诸界、处同法界故，于诸境界无所坏灭；知一切想如阳焰故，入于诸趣不生倒惑；达一切法皆如幻故，入魔境界不起染著；知法身故，一切烦恼不能欺诳；得自在故，于一切趣通达无碍。</p>
<p>“善男子，我身普生一切法界，等一切众生差别色相，等一切众生殊异言音，等一切众生种种名号，等一切众生所乐威仪，随顺世间教化调伏；等一切清净众生示现受生，等一切凡夫众生所作事业，等一切众生想，等一切菩萨愿，而现其身充满法界。</p>
<p>“善男子，我为化度与我往昔同修诸行，今时退失菩提心者；亦为教化父母、亲属；亦为教化诸婆罗门，令其离于种族憍慢，得生如来种性之中。──而生于此阎浮提界、摩罗提国、拘吒聚落、婆罗门家。善男子，我住于此大楼阁中，随诸众生心之所乐，种种方便教化调伏。善男子，我为随顺众生心故，我为成熟兜率天中同行天故，我为示现菩萨福智变化庄严；超过一切诸欲界故，令其舍离诸欲乐故，令知有为皆无常故，令知诸天盛必衰故，为欲示现将降生时大智法门；与一生菩萨共谈论故，为欲摄化诸同行故，为欲教化释迦如来所遣来者令如莲华悉开悟故，于此命终，生兜率天。善男子，我愿满足，成一切智，得菩提时，汝及文殊俱得见我。</p>
<p>“善男子，汝当往诣文殊师利善知识所而问之言：‘菩萨云何学菩萨行？云何而入普贤行门？云何成就？云何广大？云何随顺？云何清净？云何圆满？’善男子，彼当为汝分别演说。何以故？文殊师利所有大愿，非余无量百千亿那由他菩萨之所能有。</p>
<p>“善男子，文殊师利童子，其行广大，其愿无边，出生一切菩萨功德无有休息。善男子，文殊师利常为无量百千亿那由他诸佛母，常为无量百千亿那由他菩萨师，教化成就一切众生，名称普闻十方世界；常于一切诸佛众中为说法师，一切如来之所赞叹；住甚深智，能如实见一切诸法，通达一切解脱境界，究竟普贤所行诸行。</p>
<p>“善男子，文殊师利童子是汝善知识，令汝得生如来家，长养一切诸善根，发起一切助道法，值遇真实善知识；令汝修一切功德，入一切愿网，住一切大愿；为汝说一切菩萨秘密法，现一切菩萨难思行；与汝往昔同生同行。</p>
<p>“是故，善男子，汝应往诣文殊之所莫生疲厌，文殊师利当为汝说一切功德。何以故？汝先所见诸善知识闻菩萨行、入解脱门、满足大愿，皆是文殊威神之力，文殊师利于一切处咸得究竟。”</p>
<p>时，善财童子顶礼其足，绕无量匝，殷勤瞻仰，辞退而去。</p>
<h2 id="大方广佛华严经卷第八十"><a href="#大方广佛华严经卷第八十" class="headerlink" title="大方广佛华严经卷第八十"></a>大方广佛华严经卷第八十</h2><h3 id="入法界品第三十九之二十一"><a href="#入法界品第三十九之二十一" class="headerlink" title="入法界品第三十九之二十一"></a>入法界品第三十九之二十一</h3><p>尔时，善财童子依弥勒菩萨摩诃萨教，渐次而行，经由一百一十余城已，到普门国苏摩那城，住其门所，思惟文殊师利，随顺观察，周旋求觅，希欲奉觐。</p>
<p>是时，文殊师利遥伸右手，过一百一十由旬，按善财顶，作如是言：“善哉！善哉！善男子，若离信根，心劣忧悔，功行不具，退失精勤，于一善根心生住著，于少功德便以为足，不能善巧发起行愿，不为善知识之所摄护，不为如来之所忆念，不能了知如是法性、如是理趣、如是法门、如是所行、如是境界；若周遍知、若种种知、若尽源底，若解了、若趣入、若解说、若分别、若证知、若获得，皆悉不能。”</p>
<p>是时，文殊师利宣说此法，示教利喜，令善财童子成就阿僧祇法门，具足无量大智光明，令得菩萨无边际陀罗尼、无边际愿、无边际三昧、无边际神通、无边际智，令入普贤行道场，及置善财自所住处；文殊师利还摄不现。</p>
<p>于是，善财思惟观察，一心愿见文殊师利，及见三千大千世界微尘数诸善知识，悉皆亲近，恭敬承事，受行其教，无有违逆；增长趣求一切智慧，广大悲海，益大慈云，普观众生，生大欢喜，安住菩萨寂静法门；普缘一切广大境界，学一切佛广大功德，入一切佛决定知见，增一切智助道之法，善修一切菩萨深心，知三世佛出兴次第；入一切法海，转一切法轮，生一切世间，入于一切菩萨愿海，住一切劫修菩萨行，照明一切如来境界，长养一切菩萨诸根；获一切智清净光明，普照十方，除诸暗障，智周法界；于一切佛刹、一切诸有，普现其身，靡不周遍；摧一切障，入无碍法，住于法界平等之地；观察普贤解脱境界，即闻普贤菩萨摩诃萨名字、行愿、助道、正道、诸地地、方便地、入地、胜进地、住地、修习地、境界地、威力地，同住渴仰。</p>
<p>欲见普贤菩萨，即于此金刚藏菩提场，毗卢遮那如来师子座前，一切宝莲华藏座上，起等虚空界广大心、舍一切刹离一切著无碍心、普行一切无碍法无碍心、遍入一切十方海无碍心、普入一切智境界清净心、观道场庄严明了心、入一切佛法海广大心、化一切众生界周遍心、净一切国土无量心、住一切劫无尽心、趣如来十力究竟心。</p>
<p>善财童子起如是心时，由自善根力、一切如来所加被力、普贤菩萨同善根力故，见十种瑞相。何等为十？所谓：见一切佛刹清净，一切如来成正等觉；见一切佛刹清净，无诸恶道；见一切佛刹清净，众妙莲华以为严饰；见一切佛刹清净，一切众生身心清净；见一切佛刹清净，种种众宝之所庄严；见一切佛刹清净，一切众生诸相严身；见一切佛刹清净，诸庄严云以覆其上；见一切佛刹清净，一切众生互起慈心，递相利益，不为恼害；见一切佛刹清净，道场庄严；见一切佛刹清净，一切众生心常念佛。是为十。</p>
<p>又见十种光明相。何等为十？所谓：见一切世界所有微尘，一一尘中，出一切世界微尘数佛光明网云，周遍照耀；一一尘中，出一切世界微尘数佛光明轮云，种种色相周遍法界；一一尘中，出一切世界微尘数佛色像宝云，周遍法界；一一尘中，出一切世界微尘数佛光焰轮云，周遍法界；一一尘中，出一切世界微尘数众妙香云，周遍十方，称赞普贤一切行愿大功德海；一一尘中，出一切世界微尘数日月星宿云，皆放普贤菩萨光明，遍照法界；一一尘中，出一切世界微尘数一切众生身色像云，放佛光明，遍照法界；一一尘中，出一切世界微尘数一切佛色像摩尼云，周遍法界；一一尘中，出一切世界微尘数菩萨身色像云，充满法界，令一切众生皆得出离、所愿满足；一一尘中，出一切世界微尘数如来身色像云，说一切佛广大誓愿，周遍法界。是为十。</p>
<p>时，善财童子见此十种光明相已，即作是念：“我今必见普贤菩萨，增益善根，见一切佛；于诸菩萨广大境界，生决定解，得一切智。”</p>
<p>于时，善财普摄诸根，一心求见普贤菩萨，起大精进，心无退转。即以普眼观察十方一切诸佛、诸菩萨众所见境界，皆作得见普贤之想；以智慧眼观普贤道，其心广大犹如虚空，大悲坚固犹如金刚，愿尽未来常得随逐普贤菩萨，念念随顺，修普贤行，成就智慧，入如来境，住普贤地。</p>
<p>时，善财童子即见普贤菩萨，在如来前众会之中，坐宝莲华师子之座，诸菩萨众所共围绕，最为殊特，世无与等；智慧境界无量无边，难测难思，等三世佛，一切菩萨无能观察。见普贤身一一毛孔，出一切世界微尘数光明云，遍法界、虚空界、一切世界，除灭一切众生苦患，令诸菩萨生大欢喜；见一一毛孔，出一切佛刹微尘数种种色香焰云，遍法界、虚空界一切诸佛众会道场，而以普熏；见一一毛孔，出一切佛刹微尘数杂华云，遍法界、虚空界一切诸佛众会道场，雨众妙华；见一一毛孔，出一切佛刹微尘数香树云，遍法界、虚空界一切诸佛众会道场，雨众妙香；见一一毛孔，出一切佛刹微尘数妙衣云，遍法界、虚空界一切诸佛众会道场，雨众妙衣；见一一毛孔，出一切佛刹微尘数宝树云，遍法界、虚空界一切诸佛众会道场，雨摩尼宝；见一一毛孔，出一切佛刹微尘数色界天身云，充满法界，叹菩提心；见一一毛孔，出一切佛刹微尘数梵天身云，劝诸如来转妙法轮；见一一毛孔，出一切佛刹微尘数欲界天王身云，护持一切如来法轮；见一一毛孔，念念中出一切佛刹微尘数三世佛刹云，遍法界、虚空界，为诸众生，无归趣者为作归趣，无覆护者为作覆护，无依止者为作依止；见一一毛孔，念念中出一切佛刹微尘数清净佛刹云，遍法界、虚空界，一切诸佛于中出世，菩萨众会悉皆充满；见一一毛孔，念念中出一切佛刹微尘数净不净佛刹云，遍法界、虚空界，令杂染众生皆得清净；见一一毛孔，念念中出一切佛刹微尘数不净净佛刹云，遍法界、虚空界，令杂染众生皆得清净；见一一毛孔，念念中出一切佛刹微尘数不净佛刹云，遍法界、虚空界，令纯染众生皆得清净；见一一毛孔，念念中出一切佛刹微尘数众生身云，遍法界、虚空界，随其所应，教化众生，皆令发阿耨多罗三藐三菩提心；见一一毛孔，念念中出一切佛刹微尘数菩萨身云，遍法界、虚空界，称扬种种诸佛名号，令诸众生增长善根。见一一毛孔，念念中出一切佛刹微尘数菩萨身云，遍法界、虚空界一切佛刹，宣扬一切诸佛菩萨从初发意所生善根；见一一毛孔，念念中出一切佛刹微尘数菩萨身云，遍法界、虚空界，于一切佛刹一一刹中，宣扬一切菩萨愿海及普贤菩萨清净妙行；见一一毛孔，念念中出普贤菩萨行云，令一切众生心得满足，具足修习一切智道；见一一毛孔，出一切佛刹微尘数正觉身云，于一切佛刹，现成正觉，令诸菩萨增长大法、成一切智。</p>
<p>尔时，善财童子见普贤菩萨如是自在神通境界，身心遍喜，踊跃无量；重观普贤一一身分、一一毛孔，悉有三千大千世界。风轮、水轮、地轮、火轮，大海、江河及诸宝山、须弥、铁围，村营、城邑、宫殿、园苑，一切地狱、饿鬼、畜生、阎罗王界，天龙八部、人与非人，欲界、色界、无色界处，日月星宿、风云雷电、昼夜月时及以年劫、诸佛出世、菩萨众会、道场庄严；如是等事，悉皆明见。如见此世界，十方所有一切世界悉如是见；如见现在十方世界，前际、后际一切世界亦如是见，各各差别，不相杂乱。如于此毗卢遮那如来所，示现如是神通之力；于东方莲华德世界贤首佛所，现神通力亦复如是。如贤首佛所；如是东方一切世界。如东方，南、西、北方，四维、上、下，一切世界诸如来所，现神通力当知悉尔。如十方一切世界；如是十方一切佛刹，一一尘中皆有法界诸佛众会，一一佛所普贤菩萨坐宝莲华师子座上现神通力悉亦如是。彼一一普贤身中，皆现三世一切境界、一切佛刹、一切众生、一切佛出现、一切菩萨众，及闻一切众生言音、一切佛言音、一切如来所转法轮、一切菩萨所成诸行、一切如来游戏神通。</p>
<p>善财童子见普贤菩萨如是无量不可思议大神通力，即得十种智波罗蜜。何等为十？所谓：于念念中，悉能周遍一切佛刹智波罗蜜；于念念中，悉能往诣一切佛所智波罗蜜；于念念中，悉能供养一切如来智波罗蜜；于念念中，普于一切诸如来所闻法受持智波罗蜜；于念念中，思惟一切如来法轮智波罗蜜；于念念中，知一切佛不可思议大神通事智波罗蜜；于念念中，说一句法尽未来际辩才无尽智波罗蜜；于念念中，以深般若观一切法智波罗蜜；于念念中，入一切法界实相海智波罗蜜；于念念中，知一切众生心智波罗蜜；于念念中，普贤慧行皆现在前智波罗蜜。</p>
<p>善财童子既得是已，普贤菩萨即伸右手摩触其顶。既摩顶已，善财即得一切佛刹微尘数三昧门，各以一切佛刹微尘数三昧而为眷属；一一三昧，悉见昔所未见一切佛刹微尘数佛大海，集一切佛刹微尘数一切智助道具，生一切佛刹微尘数一切智上妙法，发一切佛刹微尘数一切智大誓愿，入一切佛刹微尘数大愿海，住一切佛刹微尘数一切智出要道，修一切佛刹微尘数诸菩萨所修行，起一切佛刹微尘数一切智大精进，得一切佛刹微尘数一切智净光明。如此娑婆世界毗卢遮那佛所，普贤菩萨摩善财顶；如是十方所有世界，及彼世界一一尘中一切世界一切佛所，普贤菩萨悉亦如是摩善财顶，所得法门亦皆同等。</p>
<p>尔时，普贤菩萨摩诃萨告善财言：“善男子，汝见我此神通力不？”</p>
<p>“唯然！已见。大圣，此不思议大神通事，唯是如来之所能知。”</p>
<p>普贤告言：“善男子，我于过去不可说不可说佛刹微尘数劫，行菩萨行，求一切智；一一劫中，为欲清净菩提心故，承事不可说不可说佛刹微尘数佛；一一劫中，为集一切智福德具故，设不可说不可说佛刹微尘数广大施会，一切世间咸使闻知，凡有所求悉令满足；一一劫中，为求一切智法故，以不可说不可说佛刹微尘数财物布施；一一劫中，为求佛智故，以不可说不可说佛刹微尘数城邑、聚落、国土、王位、妻子、眷属、眼、耳、鼻、舌、身、肉、手、足乃至身命而为布施；一一劫中，为求一切智首故，以不可说不可说佛刹微尘数头而为布施；一一劫中，为求一切智故，于不可说不可说佛刹微尘数诸如来所，恭敬尊重，承事供养，衣服、卧具、饮食、汤药，一切所须悉皆奉施，于其法中出家学道，修行佛法，护持正教。</p>
<p>“善男子，我于尔所劫海中，自忆未曾于一念间不顺佛教，于一念间生瞋害心、我我所心、自他差别心、远离菩提心、于生死中起疲厌心、懒惰心、障碍心、迷惑心，唯住无上不可沮坏集一切智助道之法大菩提心。</p>
<p>“善男子，我庄严佛土，以大悲心，救护众生，教化成就，供养诸佛，事善知识；为求正法，弘宣护持，一切内外悉皆能舍，乃至身命亦无所吝。一切劫海说其因缘，劫海可尽，此无有尽。</p>
<p>“善男子，我法海中，无有一文，无有一句，非是舍施转轮王位而求得者，非是舍施一切所有而求得者。善男子，我所求法，皆为救护一切众生，一心思惟：‘愿诸众生得闻是法，愿以智光普照世间，愿为开示出世间智，愿令众生悉得安乐，愿普称赞一切诸佛所有功德。’我如是等往昔因缘，于不可说不可说佛刹微尘数劫海，说不可尽。</p>
<p>“是故，善男子，我以如是助道法力、诸善根力、大志乐力、修功德力、如实思惟一切法力、智慧眼力、佛威神力、大慈悲力、净神通力、善知识力故，得此究竟三世平等清净法身，复得清净无上色身，超诸世间，随诸众生心之所乐而为现形，入一切刹，遍一切处，于诸世界广现神通，令其见者靡不欣乐。善男子，汝且观我如是色身；我此色身，无边劫海之所成就，无量千亿那由他劫难见难闻。</p>
<p>“善男子，若有众生未种善根，及种少善根声闻、菩萨，犹尚不得闻我名字，况见我身！善男子，若有众生得闻我名，于阿耨多罗三藐三菩提不复退转；若见若触，若迎若送，若暂随逐，乃至梦中见闻我者，皆亦如是。或有众生，一日一夜忆念于我即得成熟；或七日七夜、半月一月、半年一年、百年千年、一劫百劫，乃至不可说不可说佛刹微尘数劫，忆念于我而成熟者；或一生、或百生，乃至不可说不可说佛刹微尘数生，忆念于我而成熟者；或见我放大光明，或见我震动佛刹，或生怖畏，或生欢喜，皆得成熟。善男子，我以如是等佛刹微尘数方便门，令诸众生于阿耨多罗三藐三菩提得不退转。</p>
<p>“善男子，若有众生见闻于我清净刹者，必得生此清净刹中；若有众生见闻于我清净身者，必得生我清净身中。善男子，汝应观我此清净身。”</p>
<p>尔时，善财童子观普贤菩萨身，相好肢节，一一毛孔中，皆有不可说不可说佛刹海；一一刹海，皆有诸佛出兴于世，大菩萨众所共围绕。又复见彼一切刹海，种种建立、种种形状、种种庄严、种种大山周匝围绕，种种色云弥覆虚空，种种佛兴演种种法；如是等事，各各不同。又见普贤于一一世界海中，出一切佛刹微尘数佛化身云，周遍十方一切世界，教化众生，令向阿耨多罗三藐三菩提。时，善财童子又见自身在普贤身内，十方一切诸世界中教化众生。</p>
<p>又，善财童子亲近佛刹微尘数诸善知识所得善根、智慧光明，比见普贤菩萨所得善根，百分不及一，千分不及一，百千分不及一，百千亿分乃至算数譬喻亦不能及是。善财童子从初发心，乃至得见普贤菩萨，于其中间所入一切诸佛刹海，今于普贤一毛孔中一念所入诸佛刹海，过前不可说不可说佛刹微尘数倍；如一毛孔，一切毛孔悉亦如是。</p>
<p>善财童子于普贤菩萨毛孔刹中，行一步，过不可说不可说佛刹微尘数世界；如是而行，尽未来劫，犹不能知一毛孔中刹海次第、刹海藏、刹海差别、刹海普入、刹海成、刹海坏、刹海庄严所有边际；亦不能知佛海次第、佛海藏、佛海差别、佛海普入、佛海生、佛海灭所有边际；亦不能知菩萨众海次第、菩萨众海藏、菩萨众海差别、菩萨众海普入、菩萨众海集、菩萨众海散所有边际；亦不能知入众生界、知众生根、教化调伏诸众生智、菩萨所住甚深自在、菩萨所入诸地诸道，如是等海所有边际。</p>
<p>善财童子于普贤菩萨毛孔刹中，或于一刹经于一劫如是而行，乃至或有经不可说不可说佛刹微尘数劫如是而行，亦不于此刹没、于彼刹现，念念周遍无边刹海，教化众生，令向阿耨多罗三藐三菩提。</p>
<p>当是之时，善财童子则次第得普贤菩萨诸行愿海，与普贤等，与诸佛等，一身充满一切世界，刹等、行等、正觉等、神通等、法轮等、辩才等、言辞等、音声等、力无畏等、佛所住等、大慈悲等、不可思议解脱自在悉皆同等。</p>
<p>尔时，普贤菩萨摩诃萨即说颂言：</p>
<p>“汝等应除诸惑垢，一心不乱而谛听；我说如来具诸度，一切解脱真实道。</p>
<p>出世调柔胜丈夫，其心清净如虚空，恒放智日大光明，普使群生灭痴暗。</p>
<p>如来难可得见闻，无量亿劫今乃值，如优昙华时一现，是故应听佛功德。</p>
<p>随顺世间诸所作，譬如幻士现众业，但为悦可众生心，未曾分别起想念。”</p>
<p>尔时，诸菩萨闻此说已，一心渴仰，唯愿得闻如来世尊真实功德，咸作念：“普贤菩萨具修诸行，体性清净，所有言说皆悉不虚，一切如来共所称叹。”作是念已，深生渴仰。</p>
<p>尔时，普贤菩萨功德智慧具足庄严，犹如莲华不著三界一切尘垢，告诸菩萨言：“汝等谛听，我今欲说佛功德海一滴之相。”即说颂言：</p>
<p>“佛智广大同虚空，普遍一切众生心，悉了世间诸妄想，不起种种异分别。</p>
<p>一念悉知三世法，亦了一切众生根，譬如善巧大幻师，念念示现无边事。</p>
<p>随众生心种种行，往昔诸业誓愿力，令其所见各不同，而佛本来无动念。</p>
<p>或有处处见佛坐，充满十方诸世界，或有其心不清净，无量劫中不见佛。</p>
<p>或有信解离憍慢，发意即得见如来；或有谄诳不净心，亿劫寻求莫值遇。</p>
<p>或一切处闻佛音，其音美妙令心悦；或有百千万亿劫，心不净故不闻者。</p>
<p>或见清净大菩萨，充满三千大千界，皆已具足普贤行，如来于中俨然坐。</p>
<p>或见此界妙无比，佛无量劫所严净；毗卢遮那最胜尊，于中觉悟成菩提。</p>
<p>或见莲华胜妙刹，贤首如来住在中，无量菩萨众围绕，皆悉勤修普贤行。</p>
<p>或有见佛无量寿，观自在等所围绕，悉已住于灌顶地，充满十方诸世界。</p>
<p>或有见此三千界，种种庄严如妙喜，阿閦如来住在中，及如香象诸菩萨。</p>
<p>或见月觉大名称，与金刚幢菩萨等，住如圆镜妙庄严，普遍十方清净刹。</p>
<p>或见日藏世所尊，住善光明清净土，及与灌顶诸菩萨，充遍十方而说法。</p>
<p>或见金刚大焰佛，而与智幢菩萨俱，周行一切广大刹，说法除灭众生翳。</p>
<p>一一毛端不可说，诸佛具相三十二，菩萨眷属共围绕，种种说法度众生。</p>
<p>或有观见一毛孔，具足庄严广大刹，无量如来悉在中，清净佛子皆充满。</p>
<p>或有见一微尘内，具有恒沙佛国土，无量菩萨悉充满，不可说劫修诸行。</p>
<p>或有见一毛端处，无量尘沙诸刹海，种种业起各差别，毗卢遮那转法轮。</p>
<p>或见世界不清净，或见清净宝所成，如来住寿无量时，乃至涅槃诸所现。</p>
<p>普遍十方诸世界，种种示现不思议，随诸众生心智业，靡不化度令清净。</p>
<p>如是无上大导师，充满十方诸国土，示现种种神通力，我说少分汝当听。</p>
<p>或见释迦成佛道，已经不可思议劫；或见今始为菩萨，十方利益诸众生。</p>
<p>或有见此释师子，供养诸佛修行道；或见人中最胜尊，现种种力神通事。</p>
<p>或见布施或持戒，或忍或进或诸禅，般若方便愿力智，随众生心皆示现。</p>
<p>或见究竟波罗蜜，或见安住于诸地，总持三昧神通智，如是悉现无不尽。</p>
<p>或现修行无量劫，住于菩萨堪忍位；或现住于不退地，或现法水灌其顶。</p>
<p>或现梵释护世身，或现刹利婆罗门，种种色相所庄严，犹如幻师现众像。</p>
<p>或现兜率始降神，或见宫中受嫔御，或见弃舍诸荣乐，出家离俗行学道。</p>
<p>或见始生或见灭，或见出家学异行，或见坐于菩提树，降伏魔军成正觉。</p>
<p>或有见佛始涅槃，或见起塔遍世间，或见塔中立佛像，以知时故如是现。</p>
<p>或见如来无量寿，与诸菩萨授尊记，而成无上大导师，次补住于安乐刹。</p>
<p>或见无量亿千劫，作佛事已入涅槃；或见今始成菩提，或见正修诸妙行。</p>
<p>或见如来清净月，在于梵世及魔宫，自在天宫化乐宫，示现种种诸神变。</p>
<p>或见在于兜率宫，无量诸天共围绕，为彼说法令欢喜，悉共发心供养佛。</p>
<p>或见住在夜摩天，忉利护世龙神处，如是一切诸宫殿，莫不于中现其像。</p>
<p>于彼燃灯世尊所，散华布发为供养，从是了知深妙法，恒以此道化群生。</p>
<p>或有见佛久涅槃，或见初始成菩提；或见住于无量劫，或见须臾即灭度。</p>
<p>身相光明与寿命，智慧菩提及涅槃，众会所化威仪声，如是一一皆无数。</p>
<p>或现其身极广大，譬如须弥大宝山；或见跏趺不动摇，充满无边诸世界。</p>
<p>或见圆光一寻量，或见千万亿由旬，或见照于无量土，或见充满一切刹。</p>
<p>或见佛寿八十年，或寿百千万亿岁，或住不可思议劫，如是展转倍过此。</p>
<p>佛智通达净无碍，一念普知三世法，皆从心识因缘起，生灭无常无自性。</p>
<p>于一刹中成正觉，一切刹处悉亦成，一切入一一亦尔，随众生心皆示现。</p>
<p>如来住于无上道，成就十力四无畏；具足智慧无所碍，转于十二行法轮。</p>
<p>了知苦集及灭道，分别十二因缘法；法义乐说辞无碍，以是四辩广开演。</p>
<p>诸法无我无有相，业性不起亦无失，一切远离如虚空，佛以方便而分别。</p>
<p>如来如是转法轮，普震十方诸国土，宫殿山河悉摇动，不使众生有惊怖。</p>
<p>如来普演广大音，随其根欲皆令解，悉使发心除惑垢，而佛未始生心念。</p>
<p>或闻施戒忍精进，禅定般若方便智，或闻慈悲及喜舍，种种音辞各差别。</p>
<p>或闻四念四正勤，神足根力及觉道，诸念神通止观等，无量方便诸法门。</p>
<p>龙神八部人非人，梵释护世诸天众，佛以一音为说法，随其品类皆令解。</p>
<p>若有贪欲瞋恚痴，忿覆悭嫉及憍谄，八万四千烦恼异，皆令闻说彼治法。</p>
<p>若未具修白净法，令其闻说十戒行；已能布施调伏人，令闻寂灭涅槃音。</p>
<p>若人志劣无慈愍，厌恶生死自求离；令其闻说三脱门，使得出苦涅槃乐。</p>
<p>若有自性少诸欲，厌背三有求寂静；令其闻说诸缘起，依独觉乘而出离。</p>
<p>若有清净广大心，具足施戒诸功德，亲近如来具慈愍，令其闻说大乘音。</p>
<p>或有国土闻一乘，或二或三或四五，如是乃至无有量，悉是如来方便力。</p>
<p>涅槃寂静未曾异，智行胜劣有差别；譬如虚空体性一，鸟飞远近各不同。</p>
<p>佛体音声亦如是，普遍一切虚空界，随诸众生心智殊，所闻所见各差别。</p>
<p>佛以过去修诸行，能随所乐演妙音，无心计念此与彼，我为谁说谁不说。</p>
<p>如来面门放大光，具足八万四千数；所说法门亦如是，普照世界除烦恼。</p>
<p>具足清净功德智，而常随顺三世间，譬如虚空无染著，为众生故而出现。</p>
<p>示有生老病死苦，亦示住寿处于世；虽顺世间如是现，体性清净同虚空。</p>
<p>一切国土无有边，众生根欲亦无量；如来智眼皆明见，随所应化示佛道。</p>
<p>究竟虚空十方界，所有人天大众中，随其形相各不同，佛现其身亦如是。</p>
<p>若在沙门大众会，剃除须发服袈裟，执持衣钵护诸根，令其欢喜息烦恼。</p>
<p>若时亲近婆罗门，即为示现羸瘦身，执杖持瓶恒洁净，具足智慧巧谈说。</p>
<p>吐故纳新自充饱，吸风饮露无异食，若坐若立不动摇，现斯苦行摧异道。</p>
<p>或持彼戒为世师，善达医方等诸论，书数天文地众相，及身休咎无不了。</p>
<p>深入诸禅及解脱，三昧神通智慧行，言谈讽咏共嬉戏，方便皆令住佛道。</p>
<p>或现上服以严身，首戴华冠荫高盖，四兵前后共围绕，警众宣威伏小王。</p>
<p>或为听讼断狱官，善解世间诸法务，所有与夺皆明审，令其一切悉欣伏。</p>
<p>或作大臣专弼辅，善用诸王治政法，十方利益皆周遍，一切众生莫了知。</p>
<p>或为粟散诸小王，或作飞行转轮帝，令诸王子采女众，悉皆受化无能测。</p>
<p>或作护世四天王，统领诸龙夜叉等，为其众会而说法，一切皆令大欣庆。</p>
<p>或为忉利大天王，住善法堂欢喜园，首戴华冠说妙法，诸天觐仰莫能测。</p>
<p>或住夜摩兜率天，化乐自在魔王所，居处摩尼宝宫殿，说真实行令调伏。</p>
<p>或至梵天众会中，说四无量诸禅道，普令欢喜便舍去，而莫知其往来相。</p>
<p>或至阿迦尼吒天，为说觉分诸宝华，及余无量圣功德，然后舍去无知者。</p>
<p>如来无碍智所见，其中一切诸众生，悉以无边方便门，种种教化令成就。</p>
<p>譬如幻师善幻术，现作种种诸幻事；佛化众生亦如是，为其示现种种身。</p>
<p>譬如净月在虚空，令世众生见增减，一切河池现影像，所有星宿夺光色。</p>
<p>如来智月出世间，亦以方便示增减，菩萨心水现其影，声闻星宿无光色。</p>
<p>譬如大海宝充满，清净无浊无有量；四洲所有诸众生，一切于中现其像。</p>
<p>佛身功德海亦尔，无垢无浊无边际；乃至法界诸众生，靡不于中现其影。</p>
<p>譬如净日放千光，不动本处照十方；佛日光明亦如是，无去无来除世暗。</p>
<p>譬如龙王降大雨，不从身出及心出，而能沾洽悉周遍，涤除炎热使清凉。</p>
<p>如来法雨亦复然，不从于佛身心出，而能开悟一切众，普使灭除三毒火。</p>
<p>如来清净妙法身，一切三界无伦匹；以出世间言语道，其性非有非无故。</p>
<p>虽无所依无不住，虽无不至而不去；如空中画梦所见，当于佛体如是观。</p>
<p>三界有无一切法，不能与佛为譬喻；譬如山林鸟兽等，无有依空而住者。</p>
<p>大海摩尼无量色，佛身差别亦复然；如来非色非非色，随应而现无所住。</p>
<p>虚空真如及实际，涅槃法性寂灭等；唯有如是真实法，可以显示于如来。</p>
<p>刹尘心念可数知，大海中水可饮尽，虚空可量风可系，无能尽说佛功德。</p>
<p>若有闻斯功德海，而生欢喜信解心，如所称扬悉当获，慎勿于此怀疑念。”</p>
<!-- flag of hidden posts -->
      
    </div>
    
    
    

    

    
      <div>
        <div style="padding: 10px 0; margin: 20px auto; width: 90%; text-align: center;">
  <div></div>
  <button id="rewardButton" disable="enable" onclick="var qr = document.getElementById('QR'); if (qr.style.display === 'none') {qr.style.display='block';} else {qr.style.display='none'}">
    <span>Donate</span>
  </button>
  <div id="QR" style="display: none;">

    
      <div id="wechat" style="display: inline-block">
        <img id="wechat_qr" src="/images/wechatpay.jpg" alt=" WeChat Pay"/>
        <p>WeChat Pay</p>
      </div>
    

    

    

  </div>
</div>

      </div>
    

    

    <footer class="post-footer">
      
        <div class="post-tags">
          
            <a href="/tags/%E4%B9%A6%E7%B1%8D/" rel="tag"># 书籍</a>
          
            <a href="/tags/private/" rel="tag"># private</a>
          
            <a href="/tags/%E4%BD%9B%E7%BB%8F/" rel="tag"># 佛经</a>
          
        </div>
      

      
      
      

      

      
      
    </footer>
  </div>
  
  
  
  </article>



    <div class="post-spread">
      
    </div>
  </div>


          </div>
          


          

  



        </div>
        
          
  
  <div class="sidebar-toggle">
    <div class="sidebar-toggle-line-wrap">
      <span class="sidebar-toggle-line sidebar-toggle-line-first"></span>
      <span class="sidebar-toggle-line sidebar-toggle-line-middle"></span>
      <span class="sidebar-toggle-line sidebar-toggle-line-last"></span>
    </div>
  </div>

  <aside id="sidebar" class="sidebar">
    
    <div class="sidebar-inner">

      

      
        <ul class="sidebar-nav motion-element">
          <li class="sidebar-nav-toc sidebar-nav-active" data-target="post-toc-wrap">
            Table of Contents
          </li>
          <li class="sidebar-nav-overview" data-target="site-overview-wrap">
            Overview
          </li>
        </ul>
      

      <section class="site-overview-wrap sidebar-panel">
        <div class="site-overview">
          <div class="site-author motion-element" itemprop="author" itemscope itemtype="http://schema.org/Person">
            
              <img class="site-author-image" itemprop="image"
                src="/images/avatar.jpg"
                alt="" />
            
              <p class="site-author-name" itemprop="name"></p>
              <p class="site-description motion-element" itemprop="description"></p>
          </div>

          <nav class="site-state motion-element">

            
              <div class="site-state-item site-state-posts">
              
                <a href="/archives/">
              
                  <span class="site-state-item-count">72</span>
                  <span class="site-state-item-name">posts</span>
                </a>
              </div>
            

            
              
              
              <div class="site-state-item site-state-categories">
                <a href="/categories/index.html">
                  <span class="site-state-item-count">11</span>
                  <span class="site-state-item-name">categories</span>
                </a>
              </div>
            

            
              
              
              <div class="site-state-item site-state-tags">
                <a href="/tags/index.html">
                  <span class="site-state-item-count">31</span>
                  <span class="site-state-item-name">tags</span>
                </a>
              </div>
            

          </nav>

          

          
            <div class="links-of-author motion-element">
                
                  <span class="links-of-author-item">
                    <a href="mailto:shenbh@189.cn" target="_blank" title="E-Mail">
                      
                        <i class="fa fa-fw fa-envelope"></i>E-Mail</a>
                  </span>
                
                  <span class="links-of-author-item">
                    <a href="https://blog.csdn.net/ptwenzi?spm=1010.2135.3001.5113" target="_blank" title="CSDN">
                      
                        <i class="fa fa-fw fa-clone"></i>CSDN</a>
                  </span>
                
                  <span class="links-of-author-item">
                    <a href="https://github.com/shenbh" target="_blank" title="GitHub">
                      
                        <i class="fa fa-fw fa-github"></i>GitHub</a>
                  </span>
                
                  <span class="links-of-author-item">
                    <a href="https://gitee.com/shen_bh" target="_blank" title="Gitee">
                      
                        <i class="fa fa-fw fa-git"></i>Gitee</a>
                  </span>
                
            </div>
          

          
          

          
          

          

        </div>
      </section>

      
      <!--noindex-->
        <section class="post-toc-wrap motion-element sidebar-panel sidebar-panel-active">
          <div class="post-toc">

            
              
            

            
              <div class="post-toc-content"><ol class="nav"><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81"><span class="nav-text">大方广佛华严经卷第四十</span></a><ol class="nav-child"><li class="nav-item nav-level-3"><a class="nav-link" href="#%E5%8D%81%E5%AE%9A%E5%93%81%E7%AC%AC%E4%BA%8C%E5%8D%81%E4%B8%83%E4%B9%8B%E4%B8%80"><span class="nav-text">十定品第二十七之一</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E4%B8%80"><span class="nav-text">大方广佛华严经卷第四十一</span></a><ol class="nav-child"><li class="nav-item nav-level-3"><a class="nav-link" href="#%E5%8D%81%E5%AE%9A%E5%93%81%E7%AC%AC%E4%BA%8C%E5%8D%81%E4%B8%83%E4%B9%8B%E4%BA%8C"><span class="nav-text">十定品第二十七之二</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E4%BA%8C"><span class="nav-text">大方广佛华严经卷第四十二</span></a><ol class="nav-child"><li class="nav-item nav-level-3"><a class="nav-link" href="#%E5%8D%81%E5%AE%9A%E5%93%81%E7%AC%AC%E4%BA%8C%E5%8D%81%E4%B8%83%E4%B9%8B%E4%B8%89"><span class="nav-text">十定品第二十七之三</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E4%B8%89"><span class="nav-text">大方广佛华严经卷第四十三</span></a><ol class="nav-child"><li class="nav-item nav-level-3"><a class="nav-link" href="#%E5%8D%81%E5%AE%9A%E5%93%81%E7%AC%AC%E4%BA%8C%E5%8D%81%E4%B8%83%E4%B9%8B%E5%9B%9B"><span class="nav-text">十定品第二十七之四</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E5%9B%9B"><span class="nav-text">大方广佛华严经卷第四十四</span></a><ol class="nav-child"><li class="nav-item nav-level-3"><a class="nav-link" href="#%E5%8D%81%E9%80%9A%E5%93%81%E7%AC%AC%E4%BA%8C%E5%8D%81%E5%85%AB"><span class="nav-text">十通品第二十八</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E4%BA%94"><span class="nav-text">大方广佛华严经卷第四十五</span></a><ol class="nav-child"><li class="nav-item nav-level-3"><a class="nav-link" href="#%E9%98%BF%E5%83%A7%E7%A5%87%E5%93%81%E7%AC%AC%E4%B8%89%E5%8D%81"><span class="nav-text">阿僧祇品第三十</span></a></li><li class="nav-item nav-level-3"><a class="nav-link" href="#%E5%AF%BF%E9%87%8F%E5%93%81%E7%AC%AC%E4%B8%89%E5%8D%81%E4%B8%80"><span class="nav-text">寿量品第三十一</span></a></li><li class="nav-item nav-level-3"><a class="nav-link" href="#%E8%AF%B8%E8%8F%A9%E8%90%A8%E4%BD%8F%E5%A4%84%E5%93%81%E7%AC%AC%E4%B8%89%E5%8D%81%E4%BA%8C"><span class="nav-text">诸菩萨住处品第三十二</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E5%85%AD"><span class="nav-text">大方广佛华严经卷第四十六</span></a><ol class="nav-child"><li class="nav-item nav-level-3"><a class="nav-link" href="#%E4%BD%9B%E4%B8%8D%E6%80%9D%E8%AE%AE%E6%B3%95%E5%93%81%E7%AC%AC%E4%B8%89%E5%8D%81%E4%B8%89%E4%B9%8B%E4%B8%80"><span class="nav-text">佛不思议法品第三十三之一</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E4%B8%83"><span class="nav-text">大方广佛华严经卷第四十七</span></a><ol class="nav-child"><li class="nav-item nav-level-3"><a class="nav-link" href="#%E4%BD%9B%E4%B8%8D%E6%80%9D%E8%AE%AE%E6%B3%95%E5%93%81%E7%AC%AC%E4%B8%89%E5%8D%81%E4%B8%89%E4%B9%8B%E4%BA%8C"><span class="nav-text">佛不思议法品第三十三之二</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E5%85%AB"><span class="nav-text">大方广佛华严经卷第四十八</span></a><ol class="nav-child"><li class="nav-item nav-level-3"><a class="nav-link" href="#%E5%A6%82%E6%9D%A5%E5%8D%81%E8%BA%AB%E7%9B%B8%E6%B5%B7%E5%93%81%E7%AC%AC%E4%B8%89%E5%8D%81%E5%9B%9B"><span class="nav-text">如来十身相海品第三十四</span></a></li><li class="nav-item nav-level-3"><a class="nav-link" href="#%E5%A6%82%E6%9D%A5%E9%9A%8F%E5%A5%BD%E5%85%89%E6%98%8E%E5%8A%9F%E5%BE%B7%E5%93%81%E7%AC%AC%E4%B8%89%E5%8D%81%E4%BA%94"><span class="nav-text">如来随好光明功德品第三十五</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%9B%9B%E5%8D%81%E4%B9%9D"><span class="nav-text">大方广佛华严经卷第四十九</span></a><ol class="nav-child"><li class="nav-item nav-level-3"><a class="nav-link" href="#%E6%99%AE%E8%B4%A4%E8%A1%8C%E5%93%81%E7%AC%AC%E4%B8%89%E5%8D%81%E5%85%AD"><span class="nav-text">普贤行品第三十六</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E5%85%AB"><span class="nav-text">大方广佛华严经卷第六十八</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%B9%9D"><span class="nav-text">入法界品第三十九之九</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E4%B9%9D"><span class="nav-text">大方广佛华严经卷第六十九</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81"><span class="nav-text">入法界品第三十九之十</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81"><span class="nav-text">大方广佛华严经卷第七十</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E4%B8%80"><span class="nav-text">入法界品第三十九之十一</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81"><span class="nav-text">大方广佛华严经卷第五十</span></a><ol class="nav-child"><li class="nav-item nav-level-3"><a class="nav-link" href="#%E5%A6%82%E6%9D%A5%E5%87%BA%E7%8E%B0%E5%93%81%E7%AC%AC%E4%B8%89%E5%8D%81%E4%B8%83%E4%B9%8B%E4%B8%80"><span class="nav-text">如来出现品第三十七之一</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E4%B8%80"><span class="nav-text">大方广佛华严经卷第五十一</span></a><ol class="nav-child"><li class="nav-item nav-level-3"><a class="nav-link" href="#%E5%A6%82%E6%9D%A5%E5%87%BA%E7%8E%B0%E5%93%81%E7%AC%AC%E4%B8%89%E5%8D%81%E4%B8%83%E4%B9%8B%E4%BA%8C"><span class="nav-text">如来出现品第三十七之二</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E4%BA%8C"><span class="nav-text">大方广佛华严经卷第五十二</span></a><ol class="nav-child"><li class="nav-item nav-level-3"><a class="nav-link" href="#%E5%A6%82%E6%9D%A5%E5%87%BA%E7%8E%B0%E5%93%81%E7%AC%AC%E4%B8%89%E5%8D%81%E4%B8%83%E4%B9%8B%E4%B8%89"><span class="nav-text">如来出现品第三十七之三</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E4%B8%89"><span class="nav-text">大方广佛华严经卷第五十三</span></a><ol class="nav-child"><li class="nav-item nav-level-3"><a class="nav-link" href="#%E7%A6%BB%E4%B8%96%E9%97%B4%E5%93%81%E7%AC%AC%E4%B8%89%E5%8D%81%E5%85%AB%E4%B9%8B%E4%B8%80"><span class="nav-text">离世间品第三十八之一</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E5%9B%9B"><span class="nav-text">大方广佛华严经卷第五十四</span></a><ol class="nav-child"><li class="nav-item nav-level-3"><a class="nav-link" href="#%E7%A6%BB%E4%B8%96%E9%97%B4%E5%93%81%E7%AC%AC%E4%B8%89%E5%8D%81%E5%85%AB%E4%B9%8B%E4%BA%8C"><span class="nav-text">离世间品第三十八之二</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E4%BA%94"><span class="nav-text">大方广佛华严经卷第五十五</span></a><ol class="nav-child"><li class="nav-item nav-level-3"><a class="nav-link" href="#%E7%A6%BB%E4%B8%96%E9%97%B4%E5%93%81%E7%AC%AC%E4%B8%89%E5%8D%81%E5%85%AB%E4%B9%8B%E4%B8%89"><span class="nav-text">离世间品第三十八之三</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E5%85%AD"><span class="nav-text">大方广佛华严经卷第五十六</span></a><ol class="nav-child"><li class="nav-item nav-level-3"><a class="nav-link" href="#%E7%A6%BB%E4%B8%96%E9%97%B4%E5%93%81%E7%AC%AC%E4%B8%89%E5%8D%81%E5%85%AB%E4%B9%8B%E5%9B%9B"><span class="nav-text">离世间品第三十八之四</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E4%B8%83"><span class="nav-text">大方广佛华严经卷第五十七</span></a><ol class="nav-child"><li class="nav-item nav-level-3"><a class="nav-link" href="#%E7%A6%BB%E4%B8%96%E9%97%B4%E5%93%81%E7%AC%AC%E4%B8%89%E5%8D%81%E5%85%AB%E4%B9%8B%E4%BA%94"><span class="nav-text">离世间品第三十八之五</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E5%85%AB"><span class="nav-text">大方广佛华严经卷第五十八</span></a><ol class="nav-child"><li class="nav-item nav-level-3"><a class="nav-link" href="#%E7%A6%BB%E4%B8%96%E9%97%B4%E5%93%81%E7%AC%AC%E4%B8%89%E5%8D%81%E5%85%AB%E4%B9%8B%E5%85%AD"><span class="nav-text">离世间品第三十八之六</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%BA%94%E5%8D%81%E4%B9%9D"><span class="nav-text">大方广佛华严经卷第五十九</span></a><ol class="nav-child"><li class="nav-item nav-level-3"><a class="nav-link" href="#%E7%A6%BB%E4%B8%96%E9%97%B4%E5%93%81%E7%AC%AC%E4%B8%89%E5%8D%81%E5%85%AB%E4%B9%8B%E4%B8%83"><span class="nav-text">离世间品第三十八之七</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81"><span class="nav-text">大方广佛华严经卷第六十</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%B8%80"><span class="nav-text">入法界品第三十九之一</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E4%B8%80"><span class="nav-text">大方广佛华严经卷第六十一</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%BA%8C"><span class="nav-text">入法界品第三十九之二</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E4%BA%8C"><span class="nav-text">大方广佛华严经卷第六十二</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%B8%89"><span class="nav-text">入法界品第三十九之三</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E4%B8%89"><span class="nav-text">大方广佛华严经卷第六十三</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%9B%9B"><span class="nav-text">入法界品第三十九之四</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E5%9B%9B"><span class="nav-text">大方广佛华严经卷第六十四</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%BA%94"><span class="nav-text">入法界品第三十九之五</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E4%BA%94"><span class="nav-text">大方广佛华严经卷第六十五</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%85%AD"><span class="nav-text">入法界品第三十九之六</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E5%85%AD"><span class="nav-text">大方广佛华严经卷第六十六</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%B8%83"><span class="nav-text">入法界品第三十九之七</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E4%B8%83"><span class="nav-text">大方广佛华严经卷第六十七</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%85%AB"><span class="nav-text">入法界品第三十九之八</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E5%85%AB-1"><span class="nav-text">大方广佛华严经卷第六十八</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%B9%9D-1"><span class="nav-text">入法界品第三十九之九</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AD%E5%8D%81%E4%B9%9D-1"><span class="nav-text">大方广佛华严经卷第六十九</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81-1"><span class="nav-text">入法界品第三十九之十</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81-1"><span class="nav-text">大方广佛华严经卷第七十</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E4%B8%80-1"><span class="nav-text">入法界品第三十九之十一</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E4%B8%80"><span class="nav-text">大方广佛华严经卷第七十一</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E4%BA%8C"><span class="nav-text">入法界品第三十九之十二</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E4%BA%8C"><span class="nav-text">大方广佛华严经卷第七十二</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E4%B8%89"><span class="nav-text">入法界品第三十九之十三</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E4%B8%89"><span class="nav-text">大方广佛华严经卷第七十三</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E5%9B%9B"><span class="nav-text">入法界品第三十九之十四</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E5%9B%9B"><span class="nav-text">大方广佛华严经卷第七十四</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E4%BA%94"><span class="nav-text">入法界品第三十九之十五</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E4%BA%94"><span class="nav-text">大方广佛华严经卷第七十五</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E5%85%AD"><span class="nav-text">入法界品第三十九之十六</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E5%85%AD"><span class="nav-text">大方广佛华严经卷第七十六</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E4%B8%83"><span class="nav-text">入法界品第三十九之十七</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E4%B8%83"><span class="nav-text">大方广佛华严经卷第七十七</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E5%85%AB"><span class="nav-text">入法界品第三十九之十八</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E5%85%AB"><span class="nav-text">大方广佛华严经卷第七十八</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E5%8D%81%E4%B9%9D"><span class="nav-text">入法界品第三十九之十九</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E4%B8%83%E5%8D%81%E4%B9%9D"><span class="nav-text">大方广佛华严经卷第七十九</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%BA%8C%E5%8D%81"><span class="nav-text">入法界品第三十九之二十</span></a></li></ol></li><li class="nav-item nav-level-2"><a class="nav-link" href="#%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%8D%B7%E7%AC%AC%E5%85%AB%E5%8D%81"><span class="nav-text">大方广佛华严经卷第八十</span></a><ol class="nav-child"><li class="nav-item nav-level-3"><a class="nav-link" href="#%E5%85%A5%E6%B3%95%E7%95%8C%E5%93%81%E7%AC%AC%E4%B8%89%E5%8D%81%E4%B9%9D%E4%B9%8B%E4%BA%8C%E5%8D%81%E4%B8%80"><span class="nav-text">入法界品第三十九之二十一</span></a></li></ol></li></ol></div>
            

          </div>
        </section>
      <!--/noindex-->
      

      
        <div class="back-to-top">
          <i class="fa fa-arrow-up"></i>
          
            <span id="scrollpercent"><span>0</span>%</span>
          
        </div>
      

    </div>
  </aside>


        
      </div>
    </main>

    <footer id="footer" class="footer">
      <div class="footer-inner">
        <div class="copyright">&copy; 2018 &mdash; <span itemprop="copyrightYear">2023</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">阿炳</span>

  
</div>


  <div class="powered-by">Powered by <a class="theme-link" target="_blank" href="https://hexo.io">Hexo</a></div>



  <span class="post-meta-divider">|</span>



  <div class="theme-info">Theme &mdash; <a class="theme-link" target="_blank" href="https://github.com/iissnan/hexo-theme-next">NexT.Gemini</a> v5.1.4</div>




        







        
      </div>
    </footer>

    

    

  </div>

  

<script type="text/javascript">
  if (Object.prototype.toString.call(window.Promise) !== '[object Function]') {
    window.Promise = null;
  }
</script>









  












  
  
    <script type="text/javascript" src="/lib/jquery/index.js?v=2.1.3"></script>
  

  
  
    <script type="text/javascript" src="/lib/fastclick/lib/fastclick.min.js?v=1.0.6"></script>
  

  
  
    <script type="text/javascript" src="/lib/jquery_lazyload/jquery.lazyload.js?v=1.9.7"></script>
  

  
  
    <script type="text/javascript" src="/lib/velocity/velocity.min.js?v=1.2.1"></script>
  

  
  
    <script type="text/javascript" src="/lib/velocity/velocity.ui.min.js?v=1.2.1"></script>
  

  
  
    <script type="text/javascript" src="/lib/fancybox/source/jquery.fancybox.pack.js?v=2.1.5"></script>
  


  


  <script type="text/javascript" src="/js/src/utils.js?v=5.1.4"></script>

  <script type="text/javascript" src="/js/src/motion.js?v=5.1.4"></script>



  
  


  <script type="text/javascript" src="/js/src/affix.js?v=5.1.4"></script>

  <script type="text/javascript" src="/js/src/schemes/pisces.js?v=5.1.4"></script>



  
  <script type="text/javascript" src="/js/src/scrollspy.js?v=5.1.4"></script>
<script type="text/javascript" src="/js/src/post-details.js?v=5.1.4"></script>



  


  <script type="text/javascript" src="/js/src/bootstrap.js?v=5.1.4"></script>



  


  




	





  





  












  

  <script type="text/javascript">
    // Popup Window;
    var isfetched = false;
    var isXml = true;
    // Search DB path;
    var search_path = "search.xml";
    if (search_path.length === 0) {
      search_path = "search.xml";
    } else if (/json$/i.test(search_path)) {
      isXml = false;
    }
    var path = "/" + search_path;
    // monitor main search box;

    var onPopupClose = function (e) {
      $('.popup').hide();
      $('#local-search-input').val('');
      $('.search-result-list').remove();
      $('#no-result').remove();
      $(".local-search-pop-overlay").remove();
      $('body').css('overflow', '');
    }

    function proceedsearch() {
      $("body")
        .append('<div class="search-popup-overlay local-search-pop-overlay"></div>')
        .css('overflow', 'hidden');
      $('.search-popup-overlay').click(onPopupClose);
      $('.popup').toggle();
      var $localSearchInput = $('#local-search-input');
      $localSearchInput.attr("autocapitalize", "none");
      $localSearchInput.attr("autocorrect", "off");
      $localSearchInput.focus();
    }

    // search function;
    var searchFunc = function(path, search_id, content_id) {
      'use strict';

      // start loading animation
      $("body")
        .append('<div class="search-popup-overlay local-search-pop-overlay">' +
          '<div id="search-loading-icon">' +
          '<i class="fa fa-spinner fa-pulse fa-5x fa-fw"></i>' +
          '</div>' +
          '</div>')
        .css('overflow', 'hidden');
      $("#search-loading-icon").css('margin', '20% auto 0 auto').css('text-align', 'center');

      $.ajax({
        url: path,
        dataType: isXml ? "xml" : "json",
        async: true,
        success: function(res) {
          // get the contents from search data
          isfetched = true;
          $('.popup').detach().appendTo('.header-inner');
          var datas = isXml ? $("entry", res).map(function() {
            return {
              title: $("title", this).text(),
              content: $("content",this).text(),
              url: $("url" , this).text()
            };
          }).get() : res;
          var input = document.getElementById(search_id);
          var resultContent = document.getElementById(content_id);
          var inputEventFunction = function() {
            var searchText = input.value.trim().toLowerCase();
            var keywords = searchText.split(/[\s\-]+/);
            if (keywords.length > 1) {
              keywords.push(searchText);
            }
            var resultItems = [];
            if (searchText.length > 0) {
              // perform local searching
              datas.forEach(function(data) {
                var isMatch = false;
                var hitCount = 0;
                var searchTextCount = 0;
                var title = data.title.trim();
                var titleInLowerCase = title.toLowerCase();
                var content = data.content.trim().replace(/<[^>]+>/g,"");
                var contentInLowerCase = content.toLowerCase();
                var articleUrl = decodeURIComponent(data.url);
                var indexOfTitle = [];
                var indexOfContent = [];
                // only match articles with not empty titles
                if(title != '') {
                  keywords.forEach(function(keyword) {
                    function getIndexByWord(word, text, caseSensitive) {
                      var wordLen = word.length;
                      if (wordLen === 0) {
                        return [];
                      }
                      var startPosition = 0, position = [], index = [];
                      if (!caseSensitive) {
                        text = text.toLowerCase();
                        word = word.toLowerCase();
                      }
                      while ((position = text.indexOf(word, startPosition)) > -1) {
                        index.push({position: position, word: word});
                        startPosition = position + wordLen;
                      }
                      return index;
                    }

                    indexOfTitle = indexOfTitle.concat(getIndexByWord(keyword, titleInLowerCase, false));
                    indexOfContent = indexOfContent.concat(getIndexByWord(keyword, contentInLowerCase, false));
                  });
                  if (indexOfTitle.length > 0 || indexOfContent.length > 0) {
                    isMatch = true;
                    hitCount = indexOfTitle.length + indexOfContent.length;
                  }
                }

                // show search results

                if (isMatch) {
                  // sort index by position of keyword

                  [indexOfTitle, indexOfContent].forEach(function (index) {
                    index.sort(function (itemLeft, itemRight) {
                      if (itemRight.position !== itemLeft.position) {
                        return itemRight.position - itemLeft.position;
                      } else {
                        return itemLeft.word.length - itemRight.word.length;
                      }
                    });
                  });

                  // merge hits into slices

                  function mergeIntoSlice(text, start, end, index) {
                    var item = index[index.length - 1];
                    var position = item.position;
                    var word = item.word;
                    var hits = [];
                    var searchTextCountInSlice = 0;
                    while (position + word.length <= end && index.length != 0) {
                      if (word === searchText) {
                        searchTextCountInSlice++;
                      }
                      hits.push({position: position, length: word.length});
                      var wordEnd = position + word.length;

                      // move to next position of hit

                      index.pop();
                      while (index.length != 0) {
                        item = index[index.length - 1];
                        position = item.position;
                        word = item.word;
                        if (wordEnd > position) {
                          index.pop();
                        } else {
                          break;
                        }
                      }
                    }
                    searchTextCount += searchTextCountInSlice;
                    return {
                      hits: hits,
                      start: start,
                      end: end,
                      searchTextCount: searchTextCountInSlice
                    };
                  }

                  var slicesOfTitle = [];
                  if (indexOfTitle.length != 0) {
                    slicesOfTitle.push(mergeIntoSlice(title, 0, title.length, indexOfTitle));
                  }

                  var slicesOfContent = [];
                  while (indexOfContent.length != 0) {
                    var item = indexOfContent[indexOfContent.length - 1];
                    var position = item.position;
                    var word = item.word;
                    // cut out 100 characters
                    var start = position - 20;
                    var end = position + 80;
                    if(start < 0){
                      start = 0;
                    }
                    if (end < position + word.length) {
                      end = position + word.length;
                    }
                    if(end > content.length){
                      end = content.length;
                    }
                    slicesOfContent.push(mergeIntoSlice(content, start, end, indexOfContent));
                  }

                  // sort slices in content by search text's count and hits' count

                  slicesOfContent.sort(function (sliceLeft, sliceRight) {
                    if (sliceLeft.searchTextCount !== sliceRight.searchTextCount) {
                      return sliceRight.searchTextCount - sliceLeft.searchTextCount;
                    } else if (sliceLeft.hits.length !== sliceRight.hits.length) {
                      return sliceRight.hits.length - sliceLeft.hits.length;
                    } else {
                      return sliceLeft.start - sliceRight.start;
                    }
                  });

                  // select top N slices in content

                  var upperBound = parseInt('-1');
                  if (upperBound >= 0) {
                    slicesOfContent = slicesOfContent.slice(0, upperBound);
                  }

                  // highlight title and content

                  function highlightKeyword(text, slice) {
                    var result = '';
                    var prevEnd = slice.start;
                    slice.hits.forEach(function (hit) {
                      result += text.substring(prevEnd, hit.position);
                      var end = hit.position + hit.length;
                      result += '<b class="search-keyword">' + text.substring(hit.position, end) + '</b>';
                      prevEnd = end;
                    });
                    result += text.substring(prevEnd, slice.end);
                    return result;
                  }

                  var resultItem = '';

                  if (slicesOfTitle.length != 0) {
                    resultItem += "<li><a href='" + articleUrl + "' class='search-result-title'>" + highlightKeyword(title, slicesOfTitle[0]) + "</a>";
                  } else {
                    resultItem += "<li><a href='" + articleUrl + "' class='search-result-title'>" + title + "</a>";
                  }

                  slicesOfContent.forEach(function (slice) {
                    resultItem += "<a href='" + articleUrl + "'>" +
                      "<p class=\"search-result\">" + highlightKeyword(content, slice) +
                      "...</p>" + "</a>";
                  });

                  resultItem += "</li>";
                  resultItems.push({
                    item: resultItem,
                    searchTextCount: searchTextCount,
                    hitCount: hitCount,
                    id: resultItems.length
                  });
                }
              })
            };
            if (keywords.length === 1 && keywords[0] === "") {
              resultContent.innerHTML = '<div id="no-result"><i class="fa fa-search fa-5x" /></div>'
            } else if (resultItems.length === 0) {
              resultContent.innerHTML = '<div id="no-result"><i class="fa fa-frown-o fa-5x" /></div>'
            } else {
              resultItems.sort(function (resultLeft, resultRight) {
                if (resultLeft.searchTextCount !== resultRight.searchTextCount) {
                  return resultRight.searchTextCount - resultLeft.searchTextCount;
                } else if (resultLeft.hitCount !== resultRight.hitCount) {
                  return resultRight.hitCount - resultLeft.hitCount;
                } else {
                  return resultRight.id - resultLeft.id;
                }
              });
              var searchResultList = '<ul class=\"search-result-list\">';
              resultItems.forEach(function (result) {
                searchResultList += result.item;
              })
              searchResultList += "</ul>";
              resultContent.innerHTML = searchResultList;
            }
          }

          if ('auto' === 'auto') {
            input.addEventListener('input', inputEventFunction);
          } else {
            $('.search-icon').click(inputEventFunction);
            input.addEventListener('keypress', function (event) {
              if (event.keyCode === 13) {
                inputEventFunction();
              }
            });
          }

          // remove loading animation
          $(".local-search-pop-overlay").remove();
          $('body').css('overflow', '');

          proceedsearch();
        }
      });
    }

    // handle and trigger popup window;
    $('.popup-trigger').click(function(e) {
      e.stopPropagation();
      if (isfetched === false) {
        searchFunc(path, 'local-search-input', 'local-search-result');
      } else {
        proceedsearch();
      };
    });

    $('.popup-btn-close').click(onPopupClose);
    $('.popup').click(function(e){
      e.stopPropagation();
    });
    $(document).on('keyup', function (event) {
      var shouldDismissSearchPopup = event.which === 27 &&
        $('.search-popup').is(':visible');
      if (shouldDismissSearchPopup) {
        onPopupClose();
      }
    });
  </script>





  

  

  

  
  

  

  

  

  
  <style>
    .copy-btn {
      display: inline-block;
      padding: 6px 12px;
      font-size: 13px;
      font-weight: 700;
      line-height: 20px;
      color: #333;
      white-space: nowrap;
      vertical-align: middle;
      cursor: pointer;
      background-color: #eee;
      background-image: linear-gradient(#fcfcfc, #eee);
      border: 1px solid #d5d5d5;
      border-radius: 3px;
      user-select: none;
      outline: 0;
    }

    .highlight-wrap .copy-btn {
      transition: opacity .3s ease-in-out;
      opacity: 0;
      padding: 2px 6px;
      position: absolute;
      right: 4px;
      top: 8px;
    }

    .highlight-wrap:hover .copy-btn,
    .highlight-wrap .copy-btn:focus {
      opacity: 1
    }

    .highlight-wrap {
      position: relative;
    }
  </style>
  
  <script>
    $('.highlight').each(function (i, e) {
      var $wrap = $('<div>').addClass('highlight-wrap')
      $(e).after($wrap)
      $wrap.append($('<button>').addClass('copy-btn').append('Copy').on('click', function (e) {
        var code = $(this).parent().find('.code').find('.line').map(function (i, e) {
          return $(e).text()
        }).toArray().join('\n')
        var ta = document.createElement('textarea')
        document.body.appendChild(ta)
        ta.style.position = 'absolute'
        ta.style.top = '0px'
        ta.style.left = '0px'
        ta.value = code
        ta.select()
        ta.focus()
        var result = document.execCommand('copy')
        document.body.removeChild(ta)
        
          if(result)$(this).text('Copied')
          else $(this).text('Copy failed')
        
        $(this).blur()
      })).on('mouseleave', function (e) {
        var $b = $(this).find('.copy-btn')
        setTimeout(function () {
          $b.text('Copy')
        }, 300)
      }).append(e)
    })
  </script>

<script src="/live2dw/lib/L2Dwidget.min.js?094cbace49a39548bed64abff5988b05"></script><script>L2Dwidget.init({"log":false,"pluginJsPath":"lib/","pluginModelPath":"assets/","pluginRootPath":"live2dw/","tagMode":false});</script></body>
</html>
<!-- 页面点击小红心 -->
<script type="text/javascript" src="/js/src/clicklove.js"></script>